# İşin başı ve Demirören

*Turgut Koloğlugil 22.08.2013*

<div class="yazi"><p>Merhaba...</p>
<p>Esas konumuza geçmeden, usulü önem alıp, selamımızı verelim... </p>
<p>Fikrini, zikrini iyi bildiğimiz ve iyi bellediğimiz kişiler, bizi de iyi bilmiş olacaklar ki; imzamıza <b><i>Taraf</i></b> sayfalarında yer verdiler. Onur duyduk, gururlandık...</p>
<p>İdealleri uğruna fırtınalı sularda seyreden bu teknenin, direği ve küreği değiliz. Ancak; yelken bezlerine vuran rüzgârlarda, bir damla nefes olmak da yeter bize...</p>
<p>Gazetecilik zor ve meşakkatli bir iştir. Gecesi gündüzüne, gündüzü gecesine karışır. Dükkânı kapatıp gitmek yoktur buralarda. İş bittiği yerden, yeniden başlayabilir...</p>
<p>Açıkçası ha gazeteci, ha banka önlerindeki bankomatlar. 7/24 çalışmak ve üretmek zorundadır gazeteci. Haberi biten meslektaşlarımız müşterilerine “<b>para veremeyen</b>” bankomatlarla eşdeğerdir.</p>
<p>Gazeteciliğin “<b>haber kutsal, yorum hürdür</b>” vazgeçilmez prensibi, formalara alınan reklamlar gibi değildir. Bu düstur, beyinlerimize kazınmış ve hiç çıkmayan bir dövmedir. Bununla birlikte pamuktan yumuşak, demirden sert olmayı iyi biliriz. Sevgide ve saygıda hatalarımız pek olmaz. Nezaketi ve cesareti, kalemlerimizde dolayısı ile sayfalarımızda çok iyi görebilirsiniz.</p>
<p><b><br/>USULDEN ESASA</b></p>
<p>Selam faslını burada bitirdik. Şimdi usulden esasa geçelim ve son günlerde sayfalarda çok konuşulan bir konuya değinelim. </p>
<p>Konu dediğim zaman <b>Yıldırım Demirören</b>’den bahsetmek istiyorum. Sayın Başkan bir süre önce <b>Rüştü Reçber</b>’i Milli Takımlar Genel Koordinatörü yaptı. Bu atama, <b>Abdullah Avcı</b>’nın kovulma tebliğinden başka bir şey değildi. Açıkçası ya “<b>git</b>” ya da “<b>kovarız</b>” dediler. Konu Demirören ve Rüştü’den açılmışken unutamadığım bir hadiseyi sizlere aktarayım.</p>
<p>Yıllar önceydi... İstanbul’un beş yıldızlı ünlü otellerinin birinde Beşiktaş Asbaşkanı ve Hukuk Komitesi Başkanı Avukat <b>Levent Erdoğan</b>’ın küçük kızı <b>Aslı</b>’nın nikâh töreni ve düğün yemeğindeydik. Davet sahibi Levent Bey olunca, Başkan Demirören ve tüm yönetim kurulu bahsettiğim o beş yıldızlı oteldeydi. Kız tarafının nikâh şahidi, dolayısıyla Yıldırım Demirören oldu. Uzun lafın kısası, toplam beş saat kaldığı nikâh yemeğinden 23:30 gibi ayrılan Yıldırım Demirören yönetici arkadaşlarıyla saatlerce konuşmasına rağmen, iki saat sonra gerçekleştireceği transferden zerrece söz etmedi. </p>
<p>Levent Erdoğan gecenin tamamından sonra evine gider ve uyku tutmadığı için televizyon kanallarını kurcalamaya başlar. Şu anda yayında olmayan bir TV kanalında şu altyazıyı görür ve bir ara çıldırma moduna girer. Altyazı şöyledir: </p>
<p>“<b><i>Rüştü Beşiktaş’ta. Başkan Yıldırım Demirören, Fenerbahçeli kaleci ile yıllığı garanti 1,5 milyon avro olmak üzere üç senelik mukavele imzaladı.</i></b>”</p>
<p>İşte Futbol Federasyonu Başkanı Yıldırım Demirören’in yöneticilik tarzı böyledir. Beş saat beraber olduğu arkadaşlarına beş kelime etmeyen Sayın Başkan, Beşiktaş’ın paralarını gönlünce harcayıp durdu. </p>
<p>Bunları neden yazıyorum? Asıl sebebi şudur: Başkan, iş yaparken babasını bile dinlemez. Ancak bugünlerde belki Federasyon dışında bir dinlediği vardır. İşin esası Rüştü Reçber üzerinden Abdullah Avcı’nın kovulmasıdır. Rüştü’nün kişiliğine, şahsiyetine verdiğimiz değer sonsuzdur. Ancak Beşiktaş’a kimseye sormadan getirdiği Rüştü ile bu sefer Federasyon’da aynı oyunu oynuyor. Rüştü’nün Milli Takımlar Genel Koordinatörü olması neyin nesi? Başkan inanıyorum ya da iyi biliyorum ki, bu atamayı yaparken de, herkesi “<b>bostan korkuluğu</b>” yerine koydu. </p>
<p>İşin özeline gelelim: Birinci hamleyi Rüştü’nün üzerinden Abdullah Avcı’yı göndererek yaptı. Şimdi sırada <b>Fatih Terim</b> hamlesi olduğu söyleniyor. Bir ara Basketbol Milli Takımı’nı ve Fenerbahçe’yi birlikte çalıştıran <b>Bogdan Tanjevic</b> modeli var kafasında. Yani Terim hem Galatasaray’da hem de Milli Takım’da görev yapacak. Bu sistem oturursa Rüştü Milli Takımlarda kalacak mı? Onun cevabını da biz söyleyelim ve kapatalım. </p>
<p>Fatih, Rüştü’yü tanımaz. Başında “<b>Genel Koordinatör</b>” asla istemez. İşte size yeni bir Yıldırım Demirören problemi. Elini sürdüğü her yerde elli sıkıntı var. Futbolumuzun geleceği hiç de parlak değil. “<b>Hayırlısı neyse o olsun</b>” diyelim ve bitirelim. </p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-isin-basi-ve-demiroren.htm), [web.archive.org (arşiv bağlantısı)](http://web.archive.org/web/20130824174827/http://www.taraf.com.tr:80/turgut-kologlugil/makale-isin-basi-ve-demiroren.htm)
# Fatih Terim ve Türk futbolunun dayanılmaz acizliği

*Turgut Koloğlugil 29.08.2013*

<div class="yazi"><p>Bizim meslekte, “<b>ben yazmıştım</b>” ya da “<b>ben söylemiştim</b>”, böbürlenmelerine pek sık rastlarız. Olacağı gün ışığı kadar aşikâr hadiseleri önceden bilmek bilmişliğine girip şişinenler, bizlerin malumudur. </p>
<p>Bu açıklamayı yapmaktaki amacımız şu... Geçen hafta tanışma yazımızdaki konuları biraz olsun irdelemek... Çünkü o yazıdaki bazı saptamalar tabir yerindeyse “<b>cuk</b>” oturdu. Ben bilirim megalomanisine ve ukalalığına girmeden o yazının bazı satırlarını bir hatırlayalım.</p>
<p>Yıllarca başkanlık yaptığı <b>Beşiktaş</b>’ı her dönemde kendisi dâhil 3,5 (üç buçuk) kişi ile yöneten <b>Yıldırım Dömirören</b>’in aldığı her kararda, yönetici arkadaşlarını “<b>bostan korkuluğu</b>” yerine koyması herkesçe bilinen apaçık bir gerçektir. Federasyon dışından gelecek bir talimat ya da emre amade olduğunu da aynı yazımızda zikretmiştik. </p>
<p>Lafı pek uzatmayalım... <b>Fatih Terim</b>’in Milli Takım’ın başına getirilmesi, Sayın Demirören’in bir icraatından ziyade, Ankara’dan yapılan ve asla “<b>hayır</b>” denemeyecek bir atamadır. </p>
<p>İşin esası buraya kadar böyle... Şimdi diğer bir gerçeğe göz atalım. Geçtiğimiz sezonun 28. haftasında oynanan Mersin İdman Yurdu- Galatasaray maçında hakem Süleyman Abay’a yaptığı sözlü saldırı ve hakaretlerden dolayı Yıldırım Demirören federasyonundan dokuz maç ceza alan <b>Fatih Terim</b> Türk futbolunun başına adeta bir kurtarıcı olarak getirilmiştir. Terim’in kariyerine şapka çıkartıp hakkını her zaman teslim ederiz. Ancak; Milli Takım’ı daha önce iki kez çalıştıran ve ayrılan bu hocanın, Galatasaray’ın başındayken aynı göreve getirilmesi Türk futbolundaki acizliğin açık göstergesidir. Bazı ayak oyunları ile gönderilen <b>Abdullah Avcı</b>’nın yerine getirilebilecek başka bir teknik direktör yok muydu? Varsa niye tercih edilmedi? Yoksa, tükenmişliğin feryad-ı figanıdır Fatih Terim...</p>
<p>Türkçemizde güzel bir söz vardır...</p>
<p>“<b>Gelen gideni aratır</b>” derler. Hâl böyle olursa o zaman cevabı kimden alacağız. Ankara’nın talimatı, Sayın Yıldırım Demirören için arkasına gizlendiği bir kalkan sayılabilir. Ancak olan yine Türk futboluna olacaktır. Öyle gözüküyor ki Fatih Terim’in de işi çok zor. Başarısız olma hakkı daha işin başında elinden alınmıştır.</p>
<p><b><br/>RÜŞTÜNÜN HÂLİ NE OLACAK</b></p>
<p>Şimdi bir başka ana konuya değinelim... Fatih Terim’in atamasından birkaç gün önce Milli Takımlar Genel Koordinatörlüğü’ne getirilen <b>Rüştü Rençber</b>’in durumu tam bir çıkmaz sokak. Aklına esip eski milli kaleciyi bu göreve, kimselere danışmadan getiren Yıldırım Demirören, kördüğümün en koyusunu futbolumuzun üzerine atmıştır. Yine “<b>ben söylemiştim</b>” ukalalığına girmeden, Fatih Terim’in Rüştü Rençber ile çalışmayacağını tecrübelerimize dayanarak ifade etmiştik. 1995 Atina Akdeniz Oyunları’nda Ümit Milli Takım kadrosuna aldığı Akhisar Spor Teknik Direktörü <b>Hamza Hamzaoğlu</b>’nu kendisine yardımcı olarak seçen Fatih Terim, Rüştü Rençber’i Futbol Federasyonu’nda Yıldırım Demirören’in kuklası hâline getirmiştir. Şöyle bir araştırın soruşturun tabiri yerindeyse didikleyin Yıldırım Demirören bir tek yönetici arkadaşına danışmadan Beşiktaş’a getirdiği Rüştü’ye milli takımlarda ne yaptıracak... İşte; cevabı olmayan bir soru... Ya da bir problem. Bizler Yıldırım Demirören’in olduğu her yerde, her mekânda bu tip skandalvarî durum ve sorulara aşinayız. Oyunun asıl aktörleri bunun sıkıntısını, ezasını ruh ve beyinlerinde hissederlerken sevgili başkan, hiçbir şey olmamış gibi davranmayı pek iyi bilir, bu onun düşünce ve yönetim acizliğinden başka bir şey değildir. </p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-fatih-terim-ve-turk-futbolunun-dayanilmaz-acizligi.htm), [web.archive.org (arşiv bağlantısı)](http://web.archive.org/web/20131023055600/http://www.taraf.com.tr:80/turgut-kologlugil/makale-fatih-terim-ve-turk-futbolunun-dayanilmaz-acizligi.htm)
# ‘Oğlumbiyat Oyunları’

*Turgut Koloğlugil 05.09.2013*

<div class="yazi"><p><b>2020 Olimpiyat Oyunları</b>’nın kaderi, cumartesi günü <b>Arjantin</b>’in <b>Buenos Aires</b> şehrinde yapılacak seçimlerle belli olacak... <b>İstanbul</b>’un yanı sıra, <b>Japonya- Tokyo</b>, <b>İspanya- Madrid</b> diğer aday şehirler</p>
<p>Yazımızın başlığına bakıp da bizi sakın ola ki 2020 Oyunları’nın İstanbul’da yapılmasına karşı sanmayın. Her Türk vatandaşı gibi, olimpiyatların ülkemize gelmesi, bizleri önce sevindirir sonra da gururlandırır.</p>
<p>Akıllarınızdan geçebilecek olan “<b>istemezük</b>” düşüncelerimizi öncelikli bertaraf edip, fikirlerimizi itirafa başlayalım.</p>
<p>Yerel ve genel yönetimlerin başlıca görevlerinden biri de sağlıklı nesiller yetiştirmektir. Olası seçilmemiz hâlinde olimpiyatlara ev sahipliği yapacak olan <b>İstanbul Büyükşehir Belediyesi</b>’nin <b>spor açısından yürekler yakan hâli</b>ne bir bakalım mı...</p>
<p>Bu şehirde yaşayan milyonlarca gencin milyonda birine <b>spor yaptıramayan</b> bir belediyenin, 2020’de ne iş yapacağını şöyle bir düşünün. Ayrıca; İstanbul’un spordaki bu dramatik hâli, ayan beyan bellidir ki diğer 80 vilayetin de bir kopyasıdır.</p>
<p>Gençlere spor yaptıramayan bir ülke, sağlıklı nesiller yetiştiremeyen bir devlet, kendi topraklarında yapacağı sporun en büyük organizasyonunda açık söyleyelim ki “<b>çırak</b>” bile çıkamaz...</p>
<p>2020 için çalışan, çabalayan, ter döken İstanbul Büyükşehir Belediye Başkanı <b>Kadir Topbaş</b>’ın, bu konuda hakkını vererek haksızlık yapmayalım. Ancak, sorumuzu da hemen sormakta geç kalmayalım.</p>
<p><b><br/>Kadıköy’den Tuzla’ya, Beşiktaş’tan Sarıyer’e, Taksim’den Çatalca’ya, idareniz altındaki bütün bölgelerde geride bıraktığımız yaz aylarında kaç çocuğumuzu yüzdürebildiniz?</b></p>
<p>Hangi atletizm pistlerinde genç evlatlarımıza idman verebildiniz?</p>
<p>Dilerseniz kendi sorumuza kendimiz cevap verelim... “<b>HİÇ</b>”...</p>
<p>Evet.. Sporcu yetiştirmiyorsunuz ve de yetiştiremiyorsunuz. <b>Bu iş sizin ilgi, bilgi ve yetenek alanınıza hiç girmiyor.</b> Sizin gibi işin başında olan diğer şehir belediyelerinin re sizden bir farkı yok.</p>
<p>Kısa bir anımı anlatayım... İstanbul Büyükşehir Belediye Başkanı Kadir Topbaş’ın Türkiye Spor Yazarları Derneği genel merkez yöneticilerine verdiği öğle yemeğine ben de katıldım. Yemek sırasında herkes sporumuz hakkındaki düşüncelerini Başkan’a iletti. Tabii Olimpiyat Oyunları için konuşanlar ve “<b>en büyük başkan bizim başkan</b>” demeye getirenler çoğunluktaydı.</p>
<p>TSYD Genel Sekreteri olarak söz bana gelince Sayın Başkan’a şehrin, devasa binalarla, ucu bucağı gözükmeyen sitelerle alabildiğine büyüdüğünü, dört bin konutluk bir sitede yaklaşık 16 bin kişinin yaşadığını ilettim. Böyle bir ortamda orada yaşayan binlerce gencin spor yapamadığını, sağlıksız büyüdüklerini belirttim.</p>
<p>Beni dikkatle dinleyen Kadir Topbaş’a bu belirttiğim örneğin İstanbul’da yüzlercesinin var olduğunu da iletmekte geri kalmadım. Talebim şu oldu sonunda: “<b>Milyonlarca insanın yaşadığı bu devasa sitelerde zorunlu olarak spor tesisi ve spor alanları yaptırın, önünüze gelen her projede spor alanları için zorunlu yer ayırın</b>.”</p>
<p>Kadir Topbaş’ın cevabı şöyle oldu: “<b><i>Haklısınız.</i></b>”</p>
<p>İşin aslı böyle... Sahil şeritlerine göstermelik yürüme yolu yapmakla 14 milyon insana spor yaptırıyorum denemez.</p>
<p>Gelin ülkemize bir bakalım: Aktif lisanslı sporcu sayımız şimdilerde biraz artış gösterdi; daha düne kadar 200 bin lisanslı sporcu sayısında gezinen Türkiye bugün olimpiyatlara talip. <b>Hangi branşta, kimle, nasıl yarışacağız?</b> </p>
<p>Bu soruyu kendine soran var mı? 2020 yılında yarışacak sporcuların ülkemizde esamisi okunmuyor. Oysa ki birçok dünya devletinde 2020’de yarışacak aday sporcular şimdiden belli, hâl böyle giderse yazımızın başlığına rahatça dönebiliriz. <br/>Arjantin’den seçilen ülke olarak çıkarsak <b>2020 İstanbul Olimpiyat Oyunları “Oğlumbiyat Oyunları” olur</b>.</p>
<p>Sözümüz meclisten içeri oldu, Kusura bakmasınlar... Dost acı söyler. </p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-oglumbiyat-oyunlari.htm), [web.archive.org (arşiv bağlantısı)](http://web.archive.org/web/20130907015431/http://www.taraf.com.tr:80/turgut-kologlugil/makale-oglumbiyat-oyunlari.htm)
# Al sana Olimpiyat

*Turgut Koloğlugil 12.09.2013*

<div class="yazi"><p>“<b><i>S</i></b><b><i>POR YALNIZ BEDEN KABİLİYETİNİN BİR ÜSTÜNÜĞÜ SAYILMAZ. </i></b><b><i>İ</i></b><b><i>DRAK VE ZEKÂ, AHLAK DA BU İŞE YARDIM EDER.</i></b><b><i></i></b></p>
<p><b><i><br/>Z</i></b><b><i>EKÂ VE KAVRAYIŞI KISA OLAN KUVVETLİLER, ZEKÂ VE KAVRAYIŞI YERİDE OLAN AZ KUVVETLİLERLE BAŞA ÇIKAMAZLAR.</i></b></p>
<p><b><i><br/>B</i></b><b><i>EN SPORCUNUN ZEKİ, ÇEVİK VE AYNI ZAMANDA AHLAKLISINI SEVERİM.</i></b>”</p>
<p><b>M. K</b><b>EMAL</b><b> A</b><b>TATÜRK</b></p>
<p><br/><br/>Ulu Önderimizin bu sözlerinden sonra, yazacak pek bir şey kalmıyor... Ancak işimiz gazetecilik ve yazarlık. Bu yüzden elimiz erdiğince düşüncelerimizi kâğıt üzerine düşürelim.</p>
<p>Mustafa Kemal Atatürk’ün bu günleri düşünüp, yıllar önce söylediği bu sözlerden, kına stoklarının bittiğini açıklayan bir bakan, acaba kendine bir pay çıkarır mı? Doğrusunu isterseniz hiç sanmıyorum...</p>
<p>Ancak; kına demişken söylemeden geçemeyeceğiz... Sahada, salonda, havuzda, atletizm pistinde velhasıl sporun yapıldığı her alanda yarışan her bayan sporcuya “<b>çıplak kadın</b>”, giydiği “<b>M</b><b>İLLİ FORMA</b>” ya iç çamaşırı gözüyle bakanların kimler olduğunu, siyaseti neresinde durduklarını <b>Suat Kılıç</b> çok iyi bilir... O hâlde Olimpiyatlar’ın alınamamasına kimlerin sevindiği ve kına yaktığı böylece kendiliğinden ortaya çıkar..</p>
<p>Kına seviyesizliğini bırakıp esasa gelelim. 2020 Olimpiyat Oyunları’nın ülkemize gelememesinden sevinç duyacak hâlimiz yok. Özümüzü ve sözümüzü esirgemeden itiraf edelim... Türkiye oyunları hak edecek ülke değildi... Hangisini yazalım, hangisini söyleyelim... Arjantin’e gelen Japonların çantasından çıkanlar, bizim götürdüklerimizin yüzlerce katıydı... Oyunlarda yapılacak her spor branşının adresini bugünden veren bu ülke, hem ulaşım, hem sosyal yapı ve her türlü kıstas sayılacak detaylarda uzak ara öne çıktı...</p>
<p>En azından şu örneği bile verebiliriz... Türkiye adına hazırlanan tanıtım filmini izlediniz mi? Açıkta simit, çörek satanlar dünyanın neresinde kaldı. Ayakkabı boyacısı yerine <b>Naim Süleymanoğlu</b>’nu Olimpiyat rekorları kırarken gösteremez miydiniz? Ama olmaz... Naim’in içki içtiği ortaya çıktı.</p>
<p>Yaptığınız tanıtım filmi, değil Olimpiyatlar, briç turnuvası için dahi gösterilmezdi...</p>
<p>Bir de... Hısım akraba kim varsa milyonlar harcayıp Buenos Aires’e götürdünüz... Yabancı dilde su bile isteyemeyen acizler, gazetesinden yolsuzluk sebebi ile yol gösterilenler 600 kişilik kafilenize girip Türkiye’nin gururunu incittiler...</p>
<p>Neresinden bakılırsa bakılsın haddini bilmeyenler, Ulu Önderimizin söylediği zekâ ve kavrayışı kısa olan kuvvetliler, ülkemizi beklenmeyen bir hezimete uğrattılar. Kendi yetersizliklerini başkalarına endeksleyip, suç ortağı aradılar..</p>
<p>Şimdi ne yapılacak. Harcanacak paramız varsa bırakın Olimpiyatlar’ı, ülkemiz gençliğine sahip çıkın... TÜRKİYE’nin hangi ilköğretim, hangi ortaöğretim, hangi lisesinde spor salonu yaptırdınız?.. Beden Eğitimi dersinde spor yapamayan bu ülkenin gençliğine, spor tesislerinden yoksun genç halkına, bir değil on bir olimpiyat getirseniz ne yazar. Belki havanız artar o kadar...</p>
<p>EVET... Söylenecek çok... ama uzun lafa gerek yok.<b> </b></p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-al-sana-olimpiyat.htm), [web.archive.org (arşiv bağlantısı)](http://web.archive.org/web/20130913222017/http://www.taraf.com.tr:80/turgut-kologlugil/makale-al-sana-olimpiyat.htm)
# Balık baştan koktu!

*Turgut Koloğlugil 19.09.2013*

<div class="yazi"><p>Türkçemizde söylenen çok güzel sözler vardır... Bunlardan biri de, dilimize adeta pelesenk olan “<b>Balık baştan kokar</b>” cümlesidir...</p>
<p>Bu haftaki yazımıza bu şekilde başlamamız, akıllarınızda, düşüncelerinizde soru işaretleri yaratabilir... Bunun için sözü uzatmadan, ne demek istediğimize gelelim...</p>
<p><b><br/>Galatasaray</b>’daki bu sarsıntının, sarsıntıdan çok devrilişin ana kaynağı nedir? Cevabını hemen verelim ve nedenlerini açıklamaya çalışalım... Sözkonusu ettiğimiz kokan balığın başı <b>Türkiye Futbol Federasyonu</b>’dur... Lig başlamış, yüz milyon eurolar transfere harcanmış, Milli Takım’dan yol gösterilen <b>Abdullah Avcı</b>’nın yerine <b>Fatih Terim</b> getirilmiş... Nasıl bir hadise bu... nasıl bir olay...</p>
<p>Önceki bir yazımızda Terim Hoca’nın kariyerine söylenecek bir söz olmadığını da belirtmiştik.. Ancak akla ve mantığa sığmayan bu çözüm, belki Milli Takım’da bir nebze yüzleri güldürdüyse de, Galatasaray’da futbol iflasına yol açtı.. Şöyle bir düşünün... Geçtiğimiz salı Romanya-Türkiye milli maçı ve milli heyecan, cuma akşamı lig maçı lig sıkıntısı ve milli maçın haftasında Şampiyonlar Ligi... Nasıl olacak, nereye yetişecek, yürek hangi yorgunluğu kaldıracak.</p>
<p>Her zaman sıkça belirttiğimiz bir tespitimiz vardır... Futbolda geçerli olan, yüzde 50 beden, yüzde 50 beyin eğitimidir. Son 20 gününü bu yorgunluk, bu sarsıntı ile geçiren Fatih Terim, beyin eğitimi dediğimiz mental yapıyı gerekli seviyede yükseklere taşıyamamıştır... Milli maç, lig ve Avrupa derken gelecek planlaması sıkıntısına da düşen Terim, kendisine ve takımına hiç de yakışmayan ağır bir yenilginin altında kalmış, manevi eziyetin en dayanılmazını çekmiştir.</p>
<p>Abdullah Avcı’ya “<b>güle güle</b>” derken kapılarını Fatih Terim’e açan ve ondan medet bekleyen Futbol Federasyonu Başkanı <b>Yıldırım Demirören</b>, sarı-kırmızılı kulüpte taşları yerinden oynattı...</p>
<p>Şimdi bu kulüpte gelecekle de ilgili içinden çıkılası zor sorunların gündeme bir bir geleceği gün ışığı kadar aşikârdır..</p>
<p>Galatasaray için ayan beyan olan bu sıkıntılı tablo, içinden çıkılmaz kapkaranlık bir tablo olarak da görülmemelidir... Fatih Terim bu dar boğazlardan geçebilecek kabiliyet ve kapasiteye de sahiptir. Ancak; ivedilikle alması gereken karar, nerede duracağıdır... “Her ikisi de” derse, ya da dedirtilirse, her iki takımdan da umut kesmenizi salık veririm...</p>
<p><b><br/>BİR DE KARTAL’A BAKALIM</b></p>
<p>Güzel sözlerden bahsettik.. Galatasaray’ın hâli, “<b>düşenin dostu olmaz</b>”a da benzedi... Şimdi iyinin yanına bir gidelim ve Beşiktaş’ın durumuna bakalım.. Hırvat teknik adam yukarıdaki sözlerimizde bahsettiğimiz beden ve beyin eğitiminin en görkemlisini getirmiş Beşiktaş’a..</p>
<p><b><br/>Biliç</b>’in önce bedenlere sonra da beyinlere getirdiği pozitif uyarı, siyah-beyazlı takımın hem gücünü arttırıyor, hem de futbol görüntüsüne kalite kazandırıyor.</p>
<p>Bu şartlar altında, pazar günü oynanacak <b>Beşiktaş</b>-<b>Galatasaray</b> derbisinde favorinin kim olduğunu soracak olursanız... “<b>Mal meydanda</b>” diyenlerin ola ki yanılabileceklerini de söyleyelim.</p>
<p>Çünkü ülkemizde bugün yarın herşey değişiyor... Olmaz, olamaz denenler tam tersi olup arz-ı endam ediyor...<b> </b></p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-balik-bastan-koktu.htm), [web.archive.org (arşiv bağlantısı)](http://web.archive.org/web/20130920131057/http://www.taraf.com.tr:80/turgut-kologlugil/makale-balik-bastan-koktu.htm)
# Bugün bana yarın sana

*Turgut Koloğlugil 26.09.2013*

<div class="yazi"><p>Ben söylemiştim, ben yazmıştım ukalalığı ve de gevezeliliği ile hiç işimiz olmaz. Falcılık ve kâhinlik ise hiç mi hiç ilgi ve bilgi alanımıza girmez.</p>
<p>Amma; bizim spor işlerinde olacakları söylemek, görünen köyün kılavuz istemediği kadar aşikârdır.</p>
<p>Bunları ne için ve neden yazıyoruz... <b>Galatasaray</b>’da gelişen son olaylarda da sonucun böyle ve bu şekilde olacağı, <b>Fatih Terim</b>’in ak ile karayı seçeceği herkesin malumuydu. Bizi okuyanlar hatırlayacaklardır. “<b>Balık baştan koktu</b>” başlıklı yazımızda hem Galatasaray’ın, hem de Milli Takım’ın Fatih Terim tarafından çalıştırılamayacağını elimizin erdiği, dilimizin yettiğince anlatmaya çalışmıştık. Her ikisinin olması hâlinde ise, iki takımdan da tabir yerinde ise bir hayır gelmeyeceğini belirtmiştik. Daha fazlası var ancak burada tekrarından faydası yok.</p>
<p>Fatih Terim’in Galatasaray’dan ayrılması, doğrusunu isterseniz manevi duyguları bir hayli rencide etti. Yazdığımız yazıda da anlatmıştık ki, Terim’in kendi isteği ile ayrılması, Galatasaray’a veda etmesi en mantıklı ve en doğru yol olacaktı. Ama olmadı. Bunda Galatasaray Kulübü Yönetim Kurulu kadar Fatih Terim’in kaygısız iradesi ve kural tanımaz davranışlarının da pekâlâ sebebi var.</p>
<p><b><br/>KOVANA ÇOMAĞI KİM SOKTU</b></p>
<p>Geçen haftaki yazımıza izninizle bir kez daha dönmek istiyoruz. Futbol Federasyonu Başkanı <b>Yıldırım Demirören</b>’den bahisle, Galatasaray’da taşları yerinden oynattığını açık ve seçik beyan etmiştik. İşte aynısı çıktı. Geçtiğimiz iki yıl takımını şampiyon yapan Terim, Demirören’e yukarıdan gelen bir emirle Milli Takım’ın başına getirilmiş, arı kovanına çomak sokulmuştur. Balığın baştan kokması da bu yüzden hâsıl olmuştur. Türk futbolunda Fatih Terim’den başka bir isim yokmuş gibi davranan, bu hocayı Milli takımların başına getirmek aczinde bulunan Yıldırım Demirören, bundan önce karıştırdığı birçok iş gibi bu konuyu da eline yüzüne bulaştırmıştır. </p>
<p><b><br/>MEN DAKKA DUKKA</b></p>
<p>Yukarıdaki ara başlığın Türkçe karşılığı “<b>bugün bana, yarın sana</b>”dır. Fatih Terim Yıldırım Demirören’e yeşil değil, sarı ışığı yakmakla <b>Abdullah Avcı</b>’nın gönderilmesine yol göstermiştir. İşin başında sıkı bir tavır koysa, Galatasaray’da bugün başına gelenler asla ve asla yaşanmazdı. Kariyeri ülkede zirve yapan Fatih Terim için “<b>Galatasaray’dan kovuldu</b>” başlıkları inanın ki içimizi çok acıtıyor. Galatasaray taraftarı ve fanatiği değiliz. Ancak Türk futboluna bunca yıldır verilen hizmetten sonra böyle bir muamele ile karşı karşıya kalmak “<b>kovuldu</b>” sözcüğü ile sarı- kırmızı renklere veda etmek, Terim’in seceresine en kara yazı olarak kaydedilmiştir. Bugün bana yarın sana diyenler boşuna bu sözü söylememişler. Bir de “<b>alma mazlumun âhını çakır aheste aheste</b>” sözü de pek güzeldir. Ancak âhı pek aheste çıkmadı Avcı’nın. Öyle bir yerini buldu ki bu söz, en ağır damga misali yapıştı kaldı.</p>
<p><b><br/>DEMİRÖREN DESTEĞİ!</b></p>
<p>Demirören şimdi çıkmış Fatih Terim’e destek olacağını söylüyor. İşi karıştıran, Galatasaray’ı cadı kazanına çeviren Bay Başkan, Fatih Terim’e destek olacağını açıkladı. Haydi hayırlısı. Bugüne kadar destek olduğu, arkasında durduğu onlarca insan öylesine per perişan oldular ki sormayın gitsin. Tanrı böyle bir destekten sonra Fatih Terim ve Türk futboluna yardım etsin.</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-bugun-bana-yarin-sana.htm), [web.archive.org (arşiv bağlantısı)](http://web.archive.org/web/20130928060416/http://www.taraf.com.tr:80/turgut-kologlugil/makale-bugun-bana-yarin-sana.htm)
# Frankenstein’ı kim yarattı

*Turgut Koloğlugil 04.10.2013*

<div class="yazi"><p>Ülkemizde düzenlenen sportif faaliyetlerde rastladığımız ve yaşadığımız çirkin olayları, terör çağrıştıran hadiseleri, medeni gelişimini tamamlamış Batılı ülkelerde pek göremeyiz. İstisnalar gerçeği ile yola çıkarsak, bu doğrunun üzerine rahatça parmak basabiliriz. </p>
<p>Sözkonusu ettiğimiz Batılı ülkelerindeki kulüp yönetimi, devlet otoritesi azınlıkta kalan azgınların önünü ve yolunu kesen başlıca organlardır. Ülkemizde yapanın yanına kâr kalırken, oralarda bu tüp eylemcilerin canına ot tıkanmaktadır.</p>
<p>Bugünlerde Türk futbolunun patron takımında yer alan bazı yöneticilerin, zamanında binlerce bileti amigo bozuntularına dağıttıklarını iyi biliriz. Bu biletlerin karaborsada satılıp körkütük sarhoş, şiddet ve zorlukla da maçlara girdiklerini iyi biliriz. “<i>Benden sonra tufan</i>” düşüncesizliği ve “<i>bana dokunmayan yılan bin yaşasın</i>” meymenetsizliği ile kulüp yöneten bazılarının bu acizliğine, devlet otoritesi de eklenince Frankenstein’lar hayat buldu. Ayrıca, cezaevi kabadayılarının koğuş ağası olması gibi bunlar da tribün fedaisi olup çıktılar.</p>
<p>Yıl 1984, yer Amerika... <b>Los Angeles Olimpiyat Oyunları</b>’ndayız. Atletizm müsabakalarının yapıldığı stat girişinde herkesin açık seçik okuduğu bir pankart var. Aynen şöyle yazıyor </p>
<p>“<b>Sahaya görevlilerin haricinde kimse giremez. Giren 5.000 dolar ceza öder. Eğer parası yoksa devlet görevinde işçilik yapar.</b>”</p>
<p>Haydi sıkıysa gir... Kapalı yerde sigara içenden, 22:00’den sonra içki satandan, evinde yabancı çalıştırandan, çalıştırıp da vergi vermeyenden, kırmızıda geçen yayadan, ekmek davası peşindeki gariban simitçiden para cezası alıyorsun da, sahaya giren şarlatandan niye almıyorsun.</p>
<p>Yaz oraya şöyle kocaman “<b>SAHAYA GİRENDEN BİN TL. ALIRIM</b>”. Görelim bakalım kaç delikanlı zıplayacak. Caydırıcı cezaların olmadığı ülkemizde yapılan gözaltılar da göz boyamadan başka bir şey değildir. Yetkiliyim ve de görevliyim diyen her kafadan, her telden ayrı sesler çıkıyor. Tırım tırım tırmalıyorlar “<b>ne yapağız</b>” diye. Aslına bakarsanız yapacak fazla bir şeyleri de yok. 6222 sayılı Spor’da Şiddeti Önleme Yasasını “<b>izmarit</b>” yasasına benzetiyorum. Biliyor musunuz? Sigara izmaritini yere atmanın cezası 25.00 TL’dir. İstanbul küllük olmuş ne göreni var ne de bileni. 6222 sayılı yasada böyle, ne uygulayıcısı var, ne de uygulananı.</p>
<p>Ülkemizde sporun can alıcı ve kan emici Frankenstein’larının hâli böyle. Birbirlerine kan davası güden günün yönetici takımı, işini bilmeyen otorite, yaşadığımız spor terörünün salon ve sahalarımda görülmesinde sebep olacaklardır. Farkında değiller ki; işin en büyük cezası ve acısı onlar tarafından ödenecektir. Yapılanı münferit olay sanan ve son bulacağına inandığını söyleyen devlet otoritesi ağır bir yanılgı içindedir. Çünkü alınan tedbirler, kesilmesi gereken yollar önleyici nitelikte olmayıp sadece densiz ve dengesizlerin çoğalmalarını da sağlayacaktır.</p>
<p>İşin aslı böyle. Söyleyecek, söylenecek söz çok. Ancak uzun söze de gerek yok. Sahadaki terör, tribündeki anarşiyi bitirmek, işini bilene iş bile değil. Yeter ki tedbiriniz masal değil, gerçek olsun.</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-frankenstein-i-kim-yaratti.htm), [web.archive.org (arşiv bağlantısı)](http://web.archive.org/web/20131023055310/http://www.taraf.com.tr:80/turgut-kologlugil/makale-frankenstein-i-kim-yaratti.htm)
# Gerçekler

*Turgut Koloğlugil 11.10.2013*

<div class="yazi"><p>Gazetecilik lisanında “<b>kapital</b>” konu dediğimiz mevzuları enine boyuna inceleyip, siz değerli okuyucularımıza aktarmaya çalışırız. Bugün bir değişiklik yapalım; birden fazla konuyu ara başlıklarla kısa ve öz, gün ışığına çıkaralım... Tabir yerindeyse daldan dala konup gidelim... Gerçekleri, hakikat olanları aklımız erdiğince yazalım..</p>
<p><b><br/>HACIOSMANOĞLU VE TRABZON</b></p>
<p>İlk konumuzun esas adamı Trabzonspor Kulübü Başkanı <b>İbrahim Hacıosmanoğlu</b>... Kendisini <b>Nuri Albayrak</b> yönetiminden de iyi tanırız.. Kulübünün hakkını ve de hukukunu korumakta üstüne yok... Bunu bir yana koyup, üzerini örtelim... Ancak; yapı itibariyle potansiyel bir tehlike... Girdiği her mekânda “<b>HIR</b>” çıkarmakta üstüne yok.. Hacıosmanoğlu mafya babası mı, kulüp başkanı mı? Attığı hava, insan içindeki tarz ve tavrı, başına iş açıp, kulübünü sıkıntı içine sokacak... Görünen köy böyle... Kılavuza gerek yok... </p>
<p><b><br/>DEMİRÖREN NE İŞ YAPAR?</b></p>
<p>Futbol Federasyonu Başkanı <b>Yıldırım Demirören</b>’in ne iş yaptığı, günün başlıca konularından biri... Her Galatasaraylı, başkanın kulağını çın çın çınlatıyor... 22 Eylül tarihinde oynanan <b>Beşiktaş-Galatasaray maçının her türlü cezası çıktı, onandı uygulamaya konuldu... Amma maçın sonucu hâlâ belli değil..</b> Galatasaray bir maç eksikle 13. sırada... Bu durum sarı-kırmızılıların gücüne gidiyor... Sonucun kesinlikle 3-0 çıkacağı aşikâr.. Ne bekleniyor, niye bekleniyor, bilinmez... Durum belli... Melo iki maçlık cezasını bitirdi, cimbomun puanı puan cetveline yazılmadı..</p>
<p><b><br/>FENER NEREYE GİDİYOR?</b></p>
<p><b><br/>Fenerbahçe</b>’de günün konusu 20 gün sonra yapılacak başkanlık seçimleri... Dedikodusu bol bir ortama girildi.. Aday söylentileri aldı başını gidiyor... Bizce fazla söze pek gerek yok... Bu konuda da gelecekten bahsetmek, ne falcılık ne de kâhinliktir... Olacak bugünden bellidir bizce... <b>Aziz Yıldırım</b>, <b>Ali Koç</b>’un da yer alacağı bir yönetimle yeniden iş başına gelecektir...</p>
<p><b><br/>MİLLİ HAYALLER YIKILMASIN</b></p>
<p>Bugün <b>Estonya</b> da oynanacak milli maç, olmak ya da olmamak havasını taşıyor.. <b>Fatih Terim</b> ve futbolcuların Hollanda maçına grup ikinciliği şansı ile çıkmaları, bugün alınacak üç puana bağlı... Kazanılması gereken altı puan, ülkemizi eleme maçına götürür... Sonrası bilinmez.. Çünkü UEFA eşleşmeyi seri başlarını belirleyerek yapacak... Avrupa klasmanında neredeyse 50. sıraya inen Türkiye, ikinci torbada yer alıp, İngiltere, Portekiz gibi ülkelere rakip olabilecek...</p>
<p><b><br/>MANCINI VE GALATASARAY</b></p>
<p>Galatasaray Fatih Terim sonrasında İtalyan <b>Mancini</b>’yi işbaşına getirip, karizmayı çizilmekten kurtardı.. Ancak gelin görün ki, bir ya da iki futbolcusu değerindeki Akhisar, sarı -kırmızılı takımı, İstanbul’a puansız gönderdi...</p>
<p><b><br/>Ünal Aysal</b>’ın, kesenin ağzını ardına kadar açıp, milyon eurolara boğduğu Mancini ligde çırak çıkıverdi..</p>
<p>Bakalım bundan sonrası ne olacak... Galatasaray’ın 150 milyon euroya ulaşan takım değerinin, ligde alacağı sonuçlar şimdilik koca bir soru işareti... Neden mi?.. Çünkü futbolu ne kadar değerli olursa olsun, canı istemezse oynamaz..</p>
<p><b><br/>GERÇEK BÜYÜK KİM?</b></p>
<p>Bugünlerde “<b>gerçek büyük kulüp hangisi</b>” tartışmaları, aldı başını gidiyor... Fener mi, G. Saray mı sorusu akılları karıştırdı... Beşiktaş sıraya en arkadan giriyor... Rakam veren çokbilmişler de var... Oturup teker teker saydılar mı dersiniz... Olacak iş değil... Bildiğimiz şeyleri konuşursak bir yorum getiremeyiz... Ancak şunu kesinlikle söyleye biliriz ki, medya büyüğü Fenerbahçe’dir... Saracoğlu Stadı’nda maç değil, horoz dövüşü yaptırsa tribünleri yine de doldurur...</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-gercekler-2.htm), [web.archive.org (arşiv bağlantısı)](http://web.archive.org/web/20131012052640/http://www.taraf.com.tr:80/turgut-kologlugil/makale-gercekler-2.htm)
# Milli havuzda su kalmadı!

*Turgut Koloğlugil 18.10.2013*

<div class="yazi"><p>Hollanda maçı öncesi ve sonrasında öylesine ilginç, öylesine abuk-sabuk şeyler dinledik ve okuduk ki, “<b>Ağzımız bir karış açık kaldı</b>” desek, abartı sayılmaz... <b>Hiddink</b>’ten başlayıp, <b>Abdullah Avcı</b>’ya gelenler, <b>Fatih Terim</b>’e alkış tutup, sonra da yerden yere vuranlar, anlamadıkları teknik direktörlüğü “<b>es</b>” geçip, birer “<b>teknik ukala</b>” moduna bürünenlerin onlarcası gazete sayfalarında, tv ekranlarında adam yerine konulup, boy gösterdiler... Hiçbiri; ama hiçbiri söyleyemedi ve de yazamadı ki “<b>Ülkemizde bugün için futbolda iflas bayrağı çekilmiştir. Mal meydanda, olan da budur</b>” diye... </p>
<p>Dost acı söyler!.. Gerçekleri konuşmak, söylemek bazılarının canını acıtabilir... <b>Estonya</b>, <b>Andora</b>, <b>Malta</b>, <b>Lüksemburg</b>, <b>Faroe Adaları</b> ve buna benzer ülkeleri yenebilmek neye yarar... FIFA bir gün “<b>sadece grup birincileri katılır</b>” deyiverse, hangi şampiyonaya gideriz, hangi kupada oynarız... Kimse alınmasın ama, Suudi Arabistan “<b>GAZ YAĞI</b>” turnuvası düzenler ise, oraya gidip, arz-ı edam ederiz..</p>
<p>Futbolda iflas bayrağını çektiğini söylediğimiz cânım ülkemizin, FIFA’nın 2013 Ekim klasmanında <b>Ermenistan</b>’ın gerisine kaldığını biliyor musunuz?.. Haritada yerlerini zor bulacağımız <b>Honduras</b>, <b>Panama</b>, <b>Kosta Rika</b>, <b>Venezuela</b>’nın bizim üstümüzde olduklarını.. Fatih Terim döneminde <b>Andora</b>, <b>Romanya</b> ve <b>Estonya</b> maçlarını kazanıp dokuz sıra yükselmemize rağmen <b>Cezayir</b> ve <b>Fas</b>’ın bize fark attığını söylememe de gerek yok...</p>
<p><b><br/>HAVUZUN SUYU BİTTİ!</b></p>
<p>Özrümüzü baştan dileyip, sözümüzü esirgemeden yazalım... Türkiye’nin 2014 Brezilya finallerine gideceğine kaçımız inandık, kaçımız ikna olduk... “<b>Şeytanın avukatı mısın?</b>” gibi sözler gelir gibi kulağımıza... 2020 Olimpiyat Oyunları’nın seçimleri yapılmadan önce de yazdığımız “<b>Oğlumbiyat Oyunları</b>” başlıklı yazımızda da bazı bilinen gerçeklere bugün gibi değinmiş, gerçekleri anlatmıştık. Milli Futbol Takımımızın finallere katılamayacağı gerçeğini de aklımızın bir köşesine değil, tamamına yerleştirmiştik. Çünkü <b>Hollanda</b> sonrası, seri başı yapılacak diğer bir ikinci vardı sırada.. Umut fakirin ekmeği... Onu da kazan git.. Bu takımla mı?</p>
<p>Evet.. Evet soruyorum bu takımla mı? Şu gerçeği hemen itiraf edip,yazımıza devam edelim.. Kimse Türkiye’nin finallere katılamadığına üzülmesin... Dünya Kupası’nı “<b>dar</b>” ederlerdi bize... 2014 yaz aylarında, kanımızı-canımızı dondururlardı oralarda... Niye mi?.. Çünkü bu havuzun suyu bitti.. Zerrece kaynaktan gelen de yok.. Türkiye’yi İstanbul’da 2-0 yenen Hollanda’nın yaş ortalaması 22. Bizde ise <b>Semih</b>’in yerinde oynayabilecek <b>Egemen Korkmaz</b>’dan başkasını bulabilecek hocaya şapka çıkartılır.. Brezilya mücadelesi yapan Hollanda 19-20 yaşındaki gençlere forma giydirirken, <b>TÜRK MİLLİ TAKIMI</b>’nda altyapıdan gelen bir tek futbolcunun olmayışı, ne acı ve ne büyük bir gerçektir değil mi..</p>
<p>FIFA klasmanında dünya birincisi olan <b>İspanya</b>’nın milli takımlar altyapısından sorumlu teknik direktörü <b>Santisteban</b>, tam 20 yıllıdır görevdedir.. Ülkesinin U-18, U-19, U-20 takımları her yıl uluslararası büyük şampiyonluklara imza atmaktadır... Bizde bu hocalar kimdir ve nasıl çalışır?.. Acı ama gerçek... Kimin torpili kuvvetliyse, o kendine iş bulur... Gerisi hikâye... Bir de... bizde altyapılar vitrin tarifesindedir ve vitrin için oynarlar... Şöyle biraz göze batanların cebi, cüzdanı para dolar ve sonrası hak getire.. <b>Rüştü</b> kalede 20 yıl oynadı.. 15 yıl da <b>Volkan</b> oynar.. <b>Burak</b> ve <b>Umut</b>’tan başka 80 milyon nüfustan santrafor çıkmıyor.. Kime ne... Milli Takım’ın yarısı gurbetçi... Olacak o kadar.. ALTYAPI hocaları, Yeni Cami bahşişçileri gibi... isimleri var, cisimleri yok.. Futbol Federasyonu başkanlarının iki dudağı arasında sıkışıp kalmışlar, yerlerinden kopmamak için medet bekler duruma gelmişlerdir. İşin aslı böyle olunca da futbolcu yetiştiremeyen bir ülkenin başarılı sonuçlar beklemesi de hayal olur. </p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-milli-havuzda-su-kalmadi.htm), [web.archive.org (arşiv bağlantısı)](http://web.archive.org/web/20131019165801/http://www.taraf.com.tr:80/turgut-kologlugil/makale-milli-havuzda-su-kalmadi.htm)
# Dostlar alışverişte görsün kongresi!..

*Turgut Koloğlugil 25.10.2013*

<div class="yazi"><p>Fenerbahçe Kulübü’nün normal olarak yarın yapılması gereken seçimli genel kurulu, her kongrede olduğu gibi, çoğunluğun toplanamaması nedeniyle, 2 Kasım tarihine ertelenecek.. Yorumlar, dedikodular, söylentiler öylesine ayyuka çıkacak ki; ağzı olan herkes “<b>ben bu işi iyi bilirim</b>” edasıyla aklına geleni konuşacak.. Sözün kısası, Fenerbahçe camiası, Aziz Yıldırım’ın seveni, sevmeyeni sekiz dokuz gün daha katlanacak bu eziyete..</p>
<p>Aslına bakarsanız; pek de çok konuşulacak, dedikodusu yapılacak konu değil bu genel kurul.. Neden mi?.. Sebebini hemen açıklayalım... 29 Ağustos 2013 tarihinde Aziz Yıldırım’ın başkanlığında toplanan yönetim kurulunun aldığı seçimli olağanüstü genel kurul kararının, yeni bir yola girilmesi amacını taşıdığı gün ışığı kadar aşikârdır.. Yönetim içinde “<b>yoruldum</b>” diyene “<b>güle güle</b>” denecek, 3 Temmuz sürecinde pasif kalanlara yol gösterilecek, gidenlerin yerine sağlam isimler alınarak, hazırlanan senaryo, olağanüstü kasım kongresinde sahneye konulacak. Bu çalışmalar amacına uygun bir şekilde kulüp bünyesinde boy gösteriyor... Gezi olayları sonrasında “<b>milli kahraman</b>” ilan edilen <b>Ali Koç</b>’un, <b>Aziz Yıldırım’ın yeni listesinde ön sıralarda yer tutacağı</b>, Koç ile birlikte bugünkü yönetimde yer almayan <b>Nihat Özdemir’in yeniden kadroda olacağı </b>bizim bildiğimiz gerçeklerin başında geliyor... Ayrıca basın dünyasının önemli ismi <b>Uğur Dündar</b>’ın da Aziz Yıldırım’ın yönetiminde <b>yer alacağı</b>nı söylememizi, falcılık ya da kahinlik olarak yorumlamayınız..</p>
<p>Bu ve bunları destekleyen daha fazla gerçekleri bilmemizin doğrultusunda yazımızın başlığına da “<b>Dostlar alışverişte görsün!..</b>” dedik.. Aziz Yıldırım, 29 Ağustos genel kurul kararı ile hayata geçirdiği bu planı, gerçekleştirecek güce de sahiptir.. 3 Temmuz olaylarının da Aziz Başkan’ın karizmasını çizmediğini, camianın apoletlerine bir kaç yıldız daha taktığını da bilmenizi isterim.</p>
<p>Lütfen yanılma payımızı da bir yana koyuverin... Neden mi? Onu da sırası gelmişken anlatalım...</p>
<p>Günümüzde... Bırakın ana caddeleri, sokak kavşaklarında yanıp sönen trafik lambalarından bile haberi olan o <b>büyük güç, Fener’deki bu işlere el atar mı, bilinmez</b>... Her spor branşında federasyon başkanlarını isim isim belirleyen, Milli Futbol Takımı’na teknik direktör atayan <b>iktidar, 22 milyon euroluk 3. havaalanı ihalesi verdiği müteahhidi, gazetesinde günbegün kendilerini hırpalayan gazeteciyi aynı saflarda tutar mı?</b></p>
<p>Ancak; şurası açık seçik belli ki, her türlü hesabı yapan, daha net bir Türkçe ile her şeyi göze alan <b>Aziz Yıldırım, 2 Kasım seçimlerinde listesiyle seçimi kazanacak güçtedir..</b> Aday olmaması, 3 Temmuz sürecinde üzerine atılan suçların, kabul edilmesi ile eş anlamlıdır...</p>
<p><b><br/>VE DİĞER ADAYLAR...</b></p>
<p>Birinin ismini hiç anmayacağım... Gazetelerde tek sütun haber olmak için yapılan bir çığırtkanlık.. Geçelim... <b>Hulusi Belgü</b>’yü iyi tanır ve bilirim.. Fenerbahçe sevdalısı, gönüllü hizmetkârıdır.. Amma <b>şansı sıfıra yakın</b>...</p>
<p>En büyük üzüntüm, daha doğrusu yalansız söyleyeyim içimi yakan durum Sayın <b>Mehmet Ali Aydınlar</b>’dır... Göreve geldiği üçüncü günde 3 Temmuz olayları kucağında patlayan eski Futbol Federasyonu başkanı, o dönemde sıkıntının üzüntünün dik alasını yaşadı.. Canına “tak” dedi ve gitti.. Bizlerin hesap-kitap deyip ucuzlaştırdığımız o mali işleri Fenerbahçe’de mükemmel seviyeye çıkaran, kendisine bağlı hastanenin adını verdiği Fenerbahçe kadın voleybol takımını Dünya Şampiyonluğu’na çıkaran bu zarif insan, beyefendi kişilik seçimden yenik ayrıldığı zaman yine o büyük üzüntülere gark olmayacak mı? “<b>Lanet olsun</b>” deyip gitmek varken, yeni üzüntü, büyük sıkıntıları kıyısında dolaşmak niye... Kazanırsa  ki, çok zor ve imkânsıza yakın  Aziz Yıldırım’a yenilmenin faturası gelecekteki kartvizitlerine başlık olacak.. Dileğimiz ve temennimiz, eski kara günleri tekrar yaşamamasıdır. </p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-dostlar-alisveriste-gorsun-kongresi.htm), [web.archive.org (arşiv bağlantısı)](http://web.archive.org/web/20131027064836/http://www.taraf.com.tr:80/turgut-kologlugil/makale-dostlar-alisveriste-gorsun-kongresi.htm)
# Gerçekler... (2)

*Turgut Koloğlugil 01.11.2013*

<div class="yazi"><p>Biz gazetecilerin en çok matah saydığı hususların en başında geleni “<b>ben yazmıştım</b>” ve de “<b>ben söylemiştim</b>” çokbilmişliğidir... Sağır sultanın duyduğunu söylemek, kör gözlerin gördüğünü ben biliyordum ukalalığına getirmek, çok sıkça rastladığımız durumlardır. 40 yıla varan meslek hayatımızda bu tip davranışlara pek tenezzül etmesek de, yeri geldiğinde biraz böbürlenmek de bizim hakkımız...</p>
<p>Bunları neden yazıyoruz.</p>
<p><b><br/>Fatih Terim</b>’in dün basın toplantısında yaptığı açıklamalar, tabir yerindeyse yenilir yutulur gibi değildi.. Yorumunu uzmanlara bırakalım, biz kendi saflarımızda olanlara bakalım... Futbol Federasyonu Başkanı <b>Yıldırım Demirören</b>’in teklifini “<b>emir büyük yerden geldi</b>” gerekçesiyle ikiletmeden kabul eden Fatih Terim, bugün çektiği dayanılmaz sancıların yaralarını o gün açtı.. Geçmişe, gerilere gidip bir bakalım... Fatih Terim’in hem Milli Takım’ı, hem de Galatasaray’ı çalıştıramayacağını iddia ve inatla söylerken, şu kısa yorumu da yapmıştık...</p>
<p>“<b><i>Yıldırım Demirören Galatasaray’da taşları yerinden oynatmıştır.</i></b>”</p>
<p> <br/>İşte dediğimiz güne gelindi... Bundan sonrasında işin daha tehlikeli boyutu var..</p>
<p>Galatasaray bugünden sonra tam ortasından ikiye bölünmüştür... <b>Ünal Aysal</b>’cılar, <b>Fatih Terim</b>’ciler bundan böyle sarı-kırmızı renklerin savunuculuğunu değil; kendi işlerine gelen durumların yandaşlığına soyunacaklardır... <b>Mancini</b> yönetiminde alınabilecek her türlü başarısız sonuçlar, Ünal Aysal’ın da hanesine de kaydedilecektir.</p>
<p><b><br/>BİR ÇOKBİLMİŞLİK DAHA!</b></p>
<p>Fatih Terim’in göreve gelmesinden bir ya da iki gün önce, Yıldırım Demirören tarafından Milli Takımlar Genel Koordinatörlüğüne getirilen <b>Rüştü Reçber</b>’in ne iş yapacağını sormuştuk.. <b>Hollanda</b> maçı öncesi takımın kamp yaptığı otele gelen Rüştü Reçber, Fatih Terim’in talimatı ile kapı dışarı edildi... Göreve geldiği o günlerde adımızı yazar gibi, Terim’in Rüştü ile çalışmayacağını yazıp, çözüm bulunmasını da önermiştik... Şimdi yine sormak hakkımız... Milli Takım kampından gönderilen Rüştü’ün mü yüzü kızardı, onu bu duruma düşüren Yıldırım Demirören’in mi?</p>
<p><b><br/>FENER OLMADAN OLMAZ</b></p>
<p><b><br/>Fenerbahçe</b>’de “<b>acaba</b>” denen bir duruma da geçen yazımızda kesinlik kazandırmış, <b>Aziz Yıldırım</b>’ın adaylığından söz etmiştik.. Görünen köyün kılavuz istemediği bir gerçek.. Amma... Köylerin değiştiğini hemen belirterek bir yanlışımızı düzeltelim... Fenerbahçe’de bazıları iktidarın şerrinden korktukları için yan çiziyorlar.. Devlet ihalesi alanlar, Aziz Yıldırım’dan uzak durmayı yeğliyorlar... Ancak iddia ettiğimiz o büyük gerçekle yazımıza son verelim... <b>Ali Şen</b>’in bir zamanlar söylediği gibi... <b>Aziz Yıldırım istemezse, bu kulüpten kimse gönderemez...</b> Bugün saf değiştiren ve <b>Mehmet Ali Aydınlar</b>’ı desteklese de, o günlerde söylediği yine gerçek olur...</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-gercekler-2-2.htm), [web.archive.org (arşiv bağlantısı)](http://web.archive.org/web/20131103002017/http://www.taraf.com.tr:80/turgut-kologlugil/makale-gercekler-2-2.htm)
# Yaşasın!.. Tam bağımlı Türk sporu...

*Turgut Koloğlugil 08.11.2013*

<div class="yazi"><p>Bilmem farkında mısınız?</p>
<p>Ülkemizde; amatör branşlardan tutun, profesyonel, yarı profesyonel (basketbol- voleybol ) sporun bütün dallarında tam bağımlı hâle geldik... <b>Yaşasın Tam Bağımlı Türk Sporu!..</b> </p>
<p>Neden mi?.. Arz edelim efendim...</p>
<p>Nereden başlayalım bilemiyorum... Milli Takım’dan mı, amatörlerden mi, Fenerbahçe’den mi?</p>
<p>Mevzu henüz taze iken, gelin <b>Fenerbahçe</b>’yi şöyle bir ele alalım.</p>
<p><b><br/>Aziz Yıldırım</b>, genel kuruldan kelimenin tam anlamı ile “<b>zafer</b>” ile çıktı.. Rakibi <b>Mehmet Ali Aydınlar</b>’ın içine düştüğü o büyük sıkıntıyı, tam bağımlı Türk sporuna rağmen çektiği hezimet eziyetini içimiz sızlayarak izledik... Niye tam bağımlı Türk sporu diyorum?.. Çünkü; Aziz Yıldırım’dan haz etmeyen iktidardaki büyük güç, neredeyse Aydınlar’ın listesine, parti rozetini takıp gönderecekti.. Ama olmadı... Çoğu yerlerde hep kazanmalarına rağmen, sarı-lacivertli genel kurulda baş aşağı oldular... Koşmayan ata bahis yapıp, daha işin başında kaybettiler.</p>
<p>Oysaki... İşin aslı o kadar belliydi ki... İzninizle, iki hafta önce yazdığım “<b>Dostlar alışverişte görsün kongresi</b>” başlıklı yazımdan bir paragraf aktarayım..</p>
<p>“<i>En büyük üzüntüm, daha doğrusu yalansız söyleyeyim içimi acıtan durum Sayın Mehmet Ali Aydınlar’dır.. Göreve geldiği üçüncü günde 3 Temmuz olayları kucağında patlayan eski Futbol Federasyonu Başkanı, o dönemde sıkıntının, üzüntünün dik âlâsını yaşadı... Canına ‘tak’ dedi ve gitti. Bizlerin hesap- kitap deyip ucuzlaştırdığımız o mali işleri Fenerbahçe’de mükemmel seviyeye çıkaran, kendisine bağlı hastanenin adını verdiği Fenerbahçe kadın voleybol takımını Dünya Şampiyonluğu’na çıkaran bu zarif insan, beyefendi kişilik seçimden yenik ayrıldığı zaman yine o büyük üzüntülere gark olmayacak mı?.. ‘LANET OLSUN’ deyip gitmek varken, yeni üzüntü, büyük sıkıntıların kıyısında dolaşmak niye?.. Kazanırsa ki, çok zor ve imkânsıza yakın, Aziz Yıldırım’a yenilmesinin faturası, gelecekteki kartvizitlerine başlık olacak. Dileğimiz ve temennimiz, eski kara günleri tekrar yaşamamasıdır.</i>” </p>
<p>Herşey gün ışığı kadar bu kadar aşikâr, bu kadar açıkken, Aziz Yıldırım’a rakip olmak tam bağımlı Türk sporundan gelen bir yüce bir talimat mıydı? “<b>Demokrasilerde aday olmak herkesin hakkıdır</b>” kabilinden bazı sesleri duyar gibiyim.. Cevabım, yüce dinimizi de bağlayan kısa bir cümle olacak... “<b>İslam’ın şartı beş, haddini bilmek altı...</b>”</p>
<p><b><br/>YİNE BİR TAM BAĞIMLI TÜRK SPORU ÖRNEĞİ</b></p>
<p>Kendini sporun içinde “<b>var</b>” sayan cümle âlem biliyor ki, <b>Fatih Terim</b> Milli Takım’ın başına nasıl geldi.. Kendilerini işin başında sanan bazı “<b>evet efendim</b>”ciler, yukarıdan gelen tam bağımlı Türk sporunun emrini yerine getirerek Terim’e işbaşı yaptırdılar.. O sırada bir de “<b>nurtopu</b>” gibi genel koordinatörümüz oluverdi... Fatih Terim’in Milli Takım kampından kapı dışarı ettiği Genel Koordinatör <b>Rüştü Reçber</b>’i geçenlerde ait olduğu yerde görüverdik... Başbakan Sayın Recep Tayyip Erdoğan’ın toplu temel atma töreninde hemen yanı başında duran Rüştü, kurdeleyi keserken, <b>Yıldırım Demirören</b>’den daha havalıydı... İşte tam bağımsız Federasyon, tam bağımsız gariban hâlimiz...</p>
<p>İşin başında amatörlerden de söz ettim.. Sayıları 40’a varan federasyonlarımızın nasıl Tam Bağımlı Türk Sporu ilke, adap ve düşünceleriyle işbaşına geldiklerini, izninizle gelecek haftalarda sizlere anlatalım.. İddiamız odur ki, polis romanı heyecanı içinde okuyacaksınız...</p>
<p>Şimdilik yolları açık olsun efendim... Başka ne diyelim..</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-yasasin-tam-bagimli-turk-sporu.htm), [web.archive.org (arşiv bağlantısı)](http://web.archive.org/web/20131110001801/http://www.taraf.com.tr:80/turgut-kologlugil/makale-yasasin-tam-bagimli-turk-sporu.htm)
# Geçmişe ait ne varsa!..

*Turgut Koloğlugil 15.11.2013*

<div class="yazi"><p>İnsan hafızası, unutmaya, geçmişi silmeye ve hatırlamamaya çok elverişli... Bütün anatomik yapımızı kontrol eden ve yöneten beynimiz, bu kadar mükemmel bir organ olmasına rağmen, unutkanlık denen o acımasızlığı insan yaşantısına bir güzel yerleştiriyor... Unutkanlığın yanına bir de umursamazlık gelince, vay hâline işlerin, uğraşların...</p>
<p>Bu girişi neden yaptık?</p>
<p>Geçtiğimiz günlerde <b>Beşiktaş Kulübü</b>’nden yapılan bir açıklamada, ödenenlerden sonra <b>kalan borcun 560 milyon TL olduğu</b> söylendi... Tüyler ürpertici bir miktar, kan dondurucu bir rakam. Spor basınımız böyle bir haberi tek sütun görme zahmetine bile katlanamadı.. Bazı kanallar haberi altyazı ile geçiştirip geçtiler... Eski söylemle 560 trilyon borç kapıya dayanmış.. Hem de ödenenlerden sonra.. Beş bin liradan tutun, milyonlara dayanan haciz borçlarının da icra dosyaları, 200 den fazla...</p>
<p> İşte Beşiktaş Kulübü’nün perperişan hâli... Başkan <b>Fikret Orman</b>’ın göreve geldiği ilk kongrede “<b>Hesap sorulacak</b>” diye avaz avaz bağıranlar, ya kendilerini unuttular ya da miras kalan bu borçları... Bir de unutulan esas olan bir durum var... Beşiktaş’a, açıklanan bu borçları kim bıraktı? Tek kuruşuna, tek santimine kadar eski başkan <b>Yıldırım Demirören</b>... Yani; Futbol Federasyonu Başkanı Beyefendi..</p>
<p>Bu paraların nereye gittiğini, nasıl harcandığını, nasıl milyon euroların havalara savrulduğunu çok iyi bildiğimiz için “<b>ciğerimiz yanıyor</b>” desek, inanın abartı sayılmaz... <b>Del Bosque</b>’den tutun, <b>Ferrari</b>’ye, Fenerbahçe eskilerinden, faizi ile günümüzde kat be kat ödenen paralara kadar... Beşiktaş’ın ocağına incir ağacı dikip gittiler..</p>
<p>İşte günümüzde unutulan ya da umursanmayan büyük bir gerçek.. Kimsenin hesabında kitabında bugünlerde böyle bir konu yok..</p>
<p><b><br/>110 MİLYON TL’Yİ UNUTTURUYORLAR MI?</b></p>
<p>Şimdi unutulan ve üstüne gidilmeyen bir gerçekten “dem” vuralım... Beşiktaş’ın yıllar önce yapılan bir mali kurulunda Futbol Federasyonu’na gideceği için, seçimli kongrede aday olmayacağını açıklayan <b>Yıldırım Demirören</b>, alacağı <b>110 milyon lira</b>yı “<b>hibe</b>” edeceğini bir güzel açıklamıştı... Amma; bir şartla... Neymiş efendim “<b>Bundan sonra da Beşiktaş’a para verenler de alacaklarını hibe edeceklermiş...</b>” Camiyi çalan kılıfını hazırlıyor... Başka ne denebilir ki...</p>
<p>O günlerden bu günlere gelelim... İşte hafıza ve işte hafıza kayıpları... Başta Başkan Fikret Orman ve o günlerde isyan bayrağını açan diğerleri.. <b>Unuttular, unutturdular...</b> İşin gerçeğini yazmamızı ister misiniz?</p>
<p>Futbol Federasyonu Başkanı Yıldırım Demirören, elindeki alacak senetlerinden bir tanesini bile kulübüne iade etmedi.. Bunca milyon eurolar ile kulübünü borç batağına sokan Demirören, tarihinin en kötü günlerini yaşattığı Siyah-Beyazlı camiayı tabir yerindeyse “<b>GÖRMEZDEN</b>” geliyor..</p>
<p>İşte insan beyninin zayıf hâli.. Belki bilerek belki de bilmeyerek ne hesap soran var, ne de “<b>110 milyon</b>”luk senetlerin ne olacağını merak eden.. Beşiktaş Kulübü’ndeki acemilik günlerini geride bırakan Başkan Fikret Orman da, sadece borç “<b>560 milyon liraya indi</b>” demekle yetiniyor.. Çıkıp şöyle delikanlılığına yakışır şekilde borçlanma kaynaklarını bir açıklasa... Olmaz... Olmazdan öte yapamaz... Hepsini bıraktık. Alacaklarını hibe edeceğini, manasız bir gerekçeyle şartlandıran Yıldırım Dermirören’in şöyle bir yakasına yapışıp “Usta bütün sıkıntıların sebebi sensin” diyerek o senetleri geri alsa, başkanlığın “<b>KURMAY</b>” katına bir anda çıkar... Şimdi bu satırlara “<b>kolay mı ?</b>” diyecek yüzlercesi, binlercesi vardır elbette.. O zaman “<b>Başkanım</b>” diye gezinmeyeceksin... Hesabını soracaksan, hakkını arayacaksan orada o koltukta oturacaksın.. Çünkü herkes ve de her Beşiktaşlı çok iyi biliyor ki, bugün “<b>BORÇ</b>” diye açıklanan o meblağ, son kuruşuna kadar Demirören’in sokağa attığı paralardır.</p>
<p>O hâlde <b>unutma ve unutturma?.. Elde tutulan o senetler, hâlen Beşiktaş’ın borç hanesinde boy göstermektedir..</b></p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-gecmise-ait-ne-varsa.htm), [web.archive.org (arşiv bağlantısı)](http://web.archive.org/web/20131116151438/http://www.taraf.com.tr:80/turgut-kologlugil/makale-gecmise-ait-ne-varsa.htm)
# Yeniden yapılanma ve Sergen

*Turgut Koloğlugil 22.11.2013*

<div class="yazi"><p>Türk futbolundaki yeniden yapılanma hareketinin ilk provalarını geçtiğimiz günlerde hep beraber izleme ve gözleme imkânını bulduk... Futbol Federasyonu Başkanı <b>Yıldırım Demirören</b> ile anlaşmanın, tabir yerindeyse “<b>kralını</b>” yapan <b>Fatih Terim</b>, 2020 yılına kadar Milli Takım’a demir attı.. Brezilya’da gelecek yıl yapılacak Dünya Futbol Şampiyonası’na katılamayacak olan ülkemiz, <b>2016 Avrupa Şampiyonası</b>, <b>2018 Dünya Şampiyonası</b> ve Türkiye’nin de aday olduğu <b>2020 Avrupa Şampiyonası</b> eleme ve final gruplarına Fatih Terim’in yönetimindeki takımlarla katılacak... Aldığı ve alacağı para helali hoş olsun... Galatasaray’dan fazla kazanacağı aşikâr. Gözümüz yok da, bilgi açısından kayıtlara geçelim... Fatih Terim, Türkiye’de dışarıda göreve getirilen en pahalı eleman.. Aylık kazancının 1,1 milyon TL olduğu gerçeği ile yola çıkarsak, günlük kazancı 35 bin lira... Ne diyelim.. Veren el böyle uygun görmüş ise, alan el elbet razı olacak.</p>
<p>Biz gelelim işin esasına... Bugün bu tarihte Milli Takım’da yer alan çoğu futbolcu, 2016 Avrupa Şampiyonası’ndan sonra ‘<b>By by</b>’ demek durumunda ve zorunda kalacaklar.. Öyle ise Fatih Terim acilinden yeni tazeleri bulup yola koyulmak, takımı yeniden yaratmak şartının ağırlığını bugünden hissetmek zorundadır... K.İrlanda ve Belarus maçları ve galibiyetleri, haneye yazılan artı puanlardır... Gelecek için durum, vaziyet ne olur... Bilemeyiz amma; Türk futbolunda Fatih Terim’i ve ülkemizi büyük başarılara taşıyabilecek altyapının olmadığını, içimiz acısa da,söylemek zorundayız... Takımın her alanında yer alan A Milli’nin alternatifinin olmadığı bu günlerden ilerisi için “<b>Çok iyi olacak</b>” demek, hayalciliğin ötesi bir durumdur.. Netice olarak... Fatih Terim’in işi zor mu zor... Ancak günde 35 milyar liraya, Milli Takım Teknik Direktörlüğü yanı sıra her gün çiğ tavuk bile yenir...</p>
<p><b><br/>GELELİM SERGEN’E</b></p>
<p><b><br/>Gaziantepspor</b>, takımın başına <b>Sergen Yalçın</b>’ı getirdi... Önce “<b>Hayırlı olsun</b>” diyelim ve yorumumuzu yapalım... Kırmızı-Siyahlı yönetim tam bir maceranın içine girmiştir. Sergen Yalçın’ın futbol kariyerine diyecek lafımız, sözümüz yok.. Olsa, hata ederiz.. Ama söylenecek daha doğrusu yapılacak bir tenkidimiz var... Gaziantepspor küme düşme hattındadır.. Konum itibariyle tehlikeyi ensesinde hisseden bu kulüp, Sergen’i ‘<b>cankurtaran</b>’ olarak mı, işin başına getirdi.. Neresinden baksanız yanışın daniskası... İşi yorumculuğa dökmüş Sergen, bu yükü kaldıramaz.. Yorum yapmakla, hiç tanımadığı bir takımı saha kenarından yönetmek çok ayrı işler.. Bir de... Bu işi ömrü hayatında hiç yapmamış olması da, başucunda asılı tehlike çanlarının her gün kilise çanı gibi çalmasına neden olacaktır.</p>
<p><b><br/>MANCINI VE MİLLİ TAKIM</b></p>
<p>Salı gününden bu yana, cevabını veremediğim bir soru kafamı kurcalıyor... Soru şu... Süper Lig’de takım çalıştıran teknik direktörler milli maçları izlemeli mi, izlememeli mi?.. Ben ilk etapta “<b>izlemeli</b>” cevabını veriyorum kendime.. Hele hele o takımda kendi futbolcuları varsa, “<b>mutlaka</b>” izlemeli diyorum. Bu soru ve cevaptan yola çıkarak Galatasaray Teknik Direktörü Mancini’ye geliyorum.. İtalyan Hoca Türkiye-Belarus maçının naklen yayınlandığı saatlerde, ünlü bir restoranda karnını doyuruyordu.. Afiyet olsun diyelim... Türk futbolunun, Türk futbolcusunun ne yaptığı o nu ilgilendirmiyorsa, ülkemizde bulunmasının artı bir değer taşımadığı gün ışığı kadar aşikârdır...</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-yeniden-yapilanma-ve-sergen.htm), [web.archive.org (arşiv bağlantısı)](http://web.archive.org/web/20131216050537/http://www.taraf.com.tr:80/turgut-kologlugil/makale-yeniden-yapilanma-ve-sergen.htm)
# Meşalemiz söndü...

*Turgut Koloğlugil 29.11.2013*

<div class="yazi"><img align="left" alt="Meşalemiz söndü..." border="0" src="http://www.taraf.com.tr/fotoraflar/makaleler/mesalemiz-sondu_6343_orijinal.jpg" style="border-right-width:10px; border-color:#FFFFFF"/><p>Türk spor basınının, Türk spor gazeteciliğinin “<b>Başöğretmen</b>”i <b>Necmi Tanyolaç</b>’ı, Necmi ağabeyimizi dün ebedi sonsuzluğa uğurladık. Benimle birlikte, çoğumuzun yetişmesinde, gelişmesinde ve spor basınında en iyi yerlere gelmesinde pay sahibi olan “<b>Büyük usta</b>”yı bundan böyle manevi hayatımızın en mutena köşesinde yaşatacağız..</p>
<p><b><br/>Necmi Tanyolaç</b> adı, bizlerin hayatında çok önemli bir yer tutar... Günümüzde dahi spor basınında “<b>zirve</b>” yapmış, bu mesleğin onurunu, gururunu ve haysiyetini yerlere düşürmeyen birçok spor yazarı, mutlaka ki NECMİ ağabeyimizin rahle-i tedrisinden geçmiştir... Sözüm o ki, Tanyolaç’tan çok şey öğrenmiştir...</p>
<p>Bunun için; izninizle bu haftaki yazımızın konusu, bizim aziz ustamız Necmi Tanyolaç olacak...</p>
<p>Meslek yaşantım ile birlikte, genel hayatımda da tarihî izleri bulunan Tanyolaç’ın spor sayfalarıyla hayat verdiği <b><i>Tercüman</i></b> Gazetesi’ne ilk adım atışım neredeyse 40. yılana yaklaşıyor.. O günlerde spor sayfalarını bizim “<b>arka kapak</b>” dediğimiz arka sayfaya taşıyan ve eline gazete alan hemen hemen herkesin gazeteleri o sayfalardan okumaya başlamalarını sağlayan ustamız Necmi Tanyolaç’tır.. Arka kapaktan başlayan spor sayfalarına attığı slogan başlıklarla “<b>tat</b>” katan, haberde “<b>kıskanç</b>”, yorumda “<b>hür</b>” olmayı öğreten yine odur...</p>
<p>Tanyolaç’ın yanında “<b>çiçeği burnunda</b>” taze bir gazeteci iken, Uğur oğlumun annesi ile evlenmeye karar verdik. Kız tarafı, Necmi Bey “<b>Evet</b>” derse bu iş olur dedi. Büyük ustam “<b>kefilim</b>” dedi ve evlendim.</p>
<p>Yıllar yılları kovaladı ve Bâbıâli’ yi birbirine katan <b><i>Güneş</i></b> Gazetesi olayı patladı... Âni bir karar ile <b>Güneri Cıvaoğlu</b> ile <i>Güneş</i>’in kurucuları arasında yer alan Necmi Tanyolaç, kurulu düzenin bozulmaması için, kendisiyle birlikte altı kişiyle ayrıldı gazeteden... O günlerde “<b>Necmi ağabey beni de çağırıyor</b>” arz-ı endamı içinde gazete içinde dolaşan bazı sürüngenler, hak etmedikleri primleri ve avantaları birer birer ceplerine attılar... Tek kuruş, tek lira almadım.. Amma... Yanına çağırdığı beş kişiden biri de bendim...</p>
<p><i><br/>Güneş</i>’teki yıllarımız muhteşemdi... Bulgaristan’da takip ettiğim bir şampiyonadan sonra, Türk uyruklu sporcuların Devlet Başkanı <b>Todor Jivkov</b>’un talimatı ile isimlerinin Bulgar adına çevrildiğini ve bunların belgelerinin de olduğunu söyledim... “<b>Kimseye anlattın mı ?..</b>” dedi.</p>
<p>Korkarak “<b>Yok abi...olur mu?</b>” dedim... Ertesi gün bana ödül kazandıran haberi tam sayfa kullandı..</p>
<p>Başlık hazır aynı zamanda da vurucuydu..</p>
<p>“<b>ÖNCE ŞAMPİYON SONRA BULGAR OLDULAR...</b>”</p>
<p>Bu haber o günlerde Bulgaristan Devlet Başkanı Todor Jivkov’un Türk asıllı vatandaşlarımıza uyguladığı asimilasyonun ilk duyurusuydu...</p>
<p>Günler, aylar, yıllar geçti... Büyük ustamızın spor sayfaları ile hız verdiği <i>Güneş</i>, 1,5 milyon tiraja ulaştı... Biz bu gururu ve gazetecilik zevkini hep onunla yaşadık.. Gün oldu haber peşine sabahladık, gün oldu günlerce gazetede kaldık... Demirden sert, pamuktan yumuşaktı Necmi Tanyolaç... Çalışanının hastasıyla hastalanır, derdiyle üzülür çare arar ama, kaytaranı, haber atlayanı görürse çanına ot tıkardı.. Gazete içinde hep dik duran Necmi Tanyolaç, gazetenin patronu <b>Mehmet Ali Yılmaz</b>’ın Trabzonspor Başkanı olduğu o günlerde şöyle bir sürü manşetle tam sayfa yaptı...</p>
<p>“<b>Fenerbahçe Trabzon’da kurşunlandı</b>”</p>
<p>Evet evet doğru ve belgeli bir haber başlığı idi... Patron matron dinlemeyen o başöğretmen, Mehmet Ali Yılmaz’ın küçük bir burun kıvırması sonucunda bir dakika durmadan gazeteyi bıraktı gitti... Geri gelmesi çok zor oldu fakat, bir daha spor sayfasının müdürlüğünü kabul etmedi...</p>
<p><i><br/>Güneş</i>’teki o güzel günlerimiz daha sonra da devam etti.. Büyük ustanın yazar olarak görev aldığı dört yıl süresince de, spor sorumlu müdürlüğü yapmanın onuru bana düştü. Necmi Tanyolaç’ın da müdürü mü oldum... Haşaaa... O zorlu müdürlük günlerinde ona layık olmak için mücadele edip durduk.</p>
<p>Neyini, daha nelerini yazalım Necmi ağabeyimizin... Bitmez ki onu anlatmak... O başöğretmendi.. O ekoldü.. kendisi ile değil yetiştirdikleriyle gurur duyardı..</p>
<p>Cenaze namazında “<b>Hakkınızı helal edin</b>” dedi başucundaki imam.. Ne hakkımız var ki ona.. Hemen yanı başımdaki değerli arkadaşım <b>Şansal Büyüka</b> şöyle mırıldandı..</p>
<p>“<b>O hakkını helal etsin bize..</b>”</p>
<p>Bizim aziz ustamız, sevgili ağabeyimiz, meslek büyüğümüz Necmi Tanyolaç, büyük adamdı..adam gibi adamdı..</p>
<p>Meşalemiz söndü.. SAYGIMLA...</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-mesalemiz-sondu.htm), [web.archive.org (arşiv bağlantısı)](http://web.archive.org/web/20131201230307/http://www.taraf.com.tr:80/turgut-kologlugil/makale-mesalemiz-sondu.htm)
# Mental acizlik ya da akılsızlık!

*Turgut Koloğlugil 06.12.2013*

<div class="yazi"><p>Günümüzde spor gazeteciliği yeni boyutlara ulaştı... Bir yerde “<b>skor yazarları</b>” diğer tarafta ise “<b>spor yazarları</b>”... Genellikle futbolcu eskisi olarak bildiğimiz ve günümüzde pek revaçta olan skor yazarları, eleştirilerinde bilimsel ya da ilimsel konulara da pek girmezler... Açık söylemek gerekirse; “<b>istisnalar kaideyi bozmaz</b>” doğrusundan yola çıkarak belirtelim ki, skor yazarlarının pek ilime ve bilime de akılları ermez.</p>
<p>Bu yazdıklarımızın sebebi nedir? Hemen arz etmeye çalışalım... Bir pozisyonu 16 kameranın görüntülerinden izleyip ne olduğunu yorumlayanlardan hiç değiliz... Ayrıca da hiç mi hiç olmadık. </p>
<p>Bugün siz değerli okuyucularımızla paylaşmak istediğim konu <b>Sporda Mental Eğitim</b>... Daha Türkçesiyle beyin eğitimi... İnatla ve ısrarla söyleyebiliriz ki, sporda geçerli olan yüzde 50 beden, yüzde 50 beyin eğitimidir... Bu doğrunun mucidi biz değiliz ama, sonuna kadar, elimiz erdiği,gücümüz yettiği kadar savunuruz...</p>
<p>Futbol dünyanın en kolay, en basit sporudur... Bir teknik direktörün antrenman sahasında yaptırdığı çalışmayı, yüzlerce internet sitesinde rahatlıkla görebilirsiniz... Bu işin yüzde 50’si beden eğitimidir... Ya beyin eğitimi...</p>
<p>Usulden, asıl olana geçelim... Dört Süper Lig takımı rakip olarak bile saymadıkları alt liglerdeki kulüplere Türkiye Kupası’nda elenip gittiler... Kendi liginde son sırada bulunan, küme düşmesine neredeyse kesin gözle bakılan <b>Fethiyespor</b>, Kadıköy’de <b>Fenerbahçe</b>’yi eleyip gitti. Bir zamanların “<b>Pendik Faciası</b>” gibi... <b>Gençlerbirliği</b>, <b>Gaziantepspor</b> ve de <b>Trabzonspor</b> aynı yolun yolcusu olup, taraftarlarına, sevenlerine tarihi üzüntü yaşatıp, kocaman bir ayıp ettiler..</p>
<p>Trabzonspor Teknik Direktörü <b>Mustafa Reşit Akçay</b> Beyefendi, maç sonrası yaptığı açıklamada “<b><i>Rakibe hiç saygı göstermedik</i></b>” şeklinde bir yorum buyurmuşlar. Diğerleri de buna benzer şeyler söylemiş...</p>
<p>Mental acizliğin daniskası... Yani akılsızlık. Futbolcularına zerre kadar beyin eğitimi vermeyen hoca dediğimiz teknik direktörler, böyle yenilgilere şüphesiz çoğu kez rastlayacaklardır... Küçük görme, rakipten saymama, çantada keklik düşünce rahatsızlıklarını beyinlerinden silemeyen bu profesyonellere, beden eğitimi yanında beyin eğitimi veremeyen bu tip teknik direktörler, sonradan “<b>Rakibimize saygı göstermedik</b>” acizliğine düşerler...</p>
<p>Uzatmadan... Avrupa’nın gelişmesini tamamlamış bütün ülkelerinde, futbolcuları maçlara hazırlayan psikolog, yaşam koçu ve buna benzer uzmanlar var... Biz de mi?.. “<b>Biz deli miyiz?</b>” diyen bir düşünceye böyle bir destek verilebilinir mi... Asla... Çünkü psikolog deli doktorudur onların kafasında... Böyle bir düşünce tarzı ile maça çıkarsan... sonu bu olur.</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-mental-acizlik-ya-da-akilsizlik.htm), [web.archive.org (arşiv bağlantısı)](http://web.archive.org/web/20131208193506/http://www.taraf.com.tr:80/turgut-kologlugil/makale-mental-acizlik-ya-da-akilsizlik.htm)
# Büyükelçi Galatasaray

*Turgut Koloğlugil 13.12.2013*

<div class="yazi">Önce yalana dolana sapmadan —ki işimiz olmaz—; demokratik hakkımı kullanarak söylerim... “Ben Galatasaraylı değilim..” Ancak; bu ülkenin Galatasaray ile gururlanan, Galatasaray ile onurlanan bir gazetecisi, bir spor yazarıyım...<br/><br/>Taraftarı olduğum kulübü bilenler, bu satırları hemen ardından “satılmış” yaftasını boynumuza takıp, küfür de edebililer... Ama olsun... Ayrıca, Galatasaray’ın Şampiyonlar Ligi’nde ilk 16’ya kalmasını hazmedemeyen (isimleri saklı kalsın) diğer kulüp taraftarlarının da, kulaklarımızı “çın çın” çınlattıklarının da farkındayız... Çünkü... bu yazdıklarımızı, her spor sohbetlerinde de avazımız çıktığınca söyleyebiliriz...<br/><br/><h3>GALATASARAY YA DA BÜYÜKELÇİ</h3>“Her mutlak şeyin, makul bir sebebi vardır” düşünce tarzımızla yola çıkarak, Galatasaray ile neden onur duyduğumuzu açıklayalım... Bunun sebebi son Juventus maçı değildir.. Çok öncelere dayanmaktadır Galatasaray’a saygıda kusur etmeyişimiz...<br/><br/>Yıllar öncesine gidelim... Çiçeği burnunda, muhabir günlerimizde öyle güzelliklere şahit olduk ki...<br/><br/>İsterseniz Türkiye’den başlayalım... Bülent Ecevit Hükümeti’nin ülkeyi yönettiği o günlerde, yurtdışına çıkmak üç yılda bir kez mümkündü.. Tabii bu, spor kulüplerini ve biz gazetecileri kapsama dışında tutardı... Ancak gelin görün ki, her çıkışta ez fazla 200 dolar alabiliyordunuz Merkez Bankası’ndan... Bir dolar fazla bulsalar “döviz kaçakçısı” suçu ile haydi mahkeme kapılarına... Bunları niye yazıyorum... Galatasaray Kulübü o günlerde çözmüştü bu sıkıntılarını... Para kaçırarak mı? Asla değil... Yurtdışında yaşayan Sarı-Kırmızılıları öylesine biraraya getirmişti ki.. sormayın gitsin.. Değil bir maç... yüz maç yapsalar Galatasaray’ın sırtı yere gelmezdi, o ber dolar taşıyanın döviz kaçakçısı sayıldığı o günlerde...<br/><br/>Bir de işin yurtdışı tarafına gidelim... Galatasaray’ın indiği her yabancı alanda “Ambassador- Büyükelçi” gibi karşılanmasını genç bir gazeteci olarak canlı olarak izledim.. şahit oldum... “Galatasaray- İstanbul” dendiği zaman, akan sular duruyordu.. Sebebi merak edilecek... Hemen yazayım... Galatasaray’ın gittiği her ülkenin Türkiye Büyükelçiliği’nde mutlaka ki Galatasaray Lisesi’nden mezun bir ya da birkaç diplomat vardı.. Büyükelçi, konsolos ve buna benzer.. Sarı-Kırmızılı takım o meydana indiği zaman, her şey hazır edilir, sıkıntının esamisi okunmazdı... Fenerbahçe ve Beşiktaşlı dostlarımız ne olur alınmasınlar... Fenerbahçe Kulübü’nün o yıllardaki başkanı Sayın Faruk Ilgaz ve futbolcularının İsveç’in Göteborg Havaalanı’nda iç çamaşırlarına kadar köpekler marifetiyle arandığına da üzüntü, sıkıntı içinde tanıklık ettik... Şimdi denecek ki... “O diplomatlar niye Fenerbahçe’yi ve havaalanlarında saatlerce bekletilen Beşiktaş’ı, çok kötü muamele edilen diğer takımları karşılamadı...” İşte işin aslı bu... Çünkü Galatasaray’ın dışında bu işlerden anlayan ya da bu işlere önem verip organize olabilen diğer bir kulüp yoktu..<br/><br/>İşin resmî ya da diplomatik tarafı bu...<br/><br/>Gelelim sportif gözlemlerimize... Galatasaray o günlerde adı Federal ya da Batı Almanya olan ülkeyi Dünya Şampiyonu yapan Jupp Derwal’i bu ülkeye getirerek Türk futbolunda “ÇIĞIR” açmıştır.. Galatasaray’ın 1985 yılının eylül ayında Polonya’nın Lodz şehrinde yaptığı antrenmanı 35 bin Polonyalının seyrettiğini söylesem, inanır mısınız?<br/><br/>Daha nice ve niceleri... Monaco’da Galatasaray ihtişamı... Münih’te “cim bom” resmigeçidi... Atina’da Galatasaray fanatiği.. Tayland’da sadece iki kelime Türkçe bilen Taylandlının “Galatasaray- İstanbul” demesi.. Dikkat ederseniz UEFA ve Süper Kupa’dan söz dahi edemedik.. Sayfada yerimiz bitti... konumuz bitmedi...<br/><br/><br/><b>tkologlugil@mynet.com</b><br/><br/>
</div>

Kaynak: [taraf.com.tr](http://www.taraf.com.tr:80/turgut-kologlugil/makale-buyukelci-galatasaray.htm), [web.archive.org (arşiv bağlantısı)](http://web.archive.org/web/20131216050532/http://www.taraf.com.tr:80/turgut-kologlugil/makale-buyukelci-galatasaray.htm)
# Neresinden bakarsanız bakın, hepsi çirkin!

*Turgut Koloğlugil 20.12.2013*

<div class="yazi">Hani zaman olur ki, insan huzur bulmayacağı bir yere adımlarken “Ayaklarım geri geri gidiyor” yorumunu yapar düşüncelerinde... Biz de bugün “o hâldeyiz” desek, pek abartı sayılmaz... Parmaklarımız bilgisayar tuşlarında o kadar isteksiz, o kadar enerjisiz ki, sormayın gitsin.. Haftalık yazı gününde toparladığımız konu başlıklarına şöyle bir bakıyoruz ki, yüz güldüren, insanın manevi yapısını okşayan haber ve olayların zerresine rastlayamıyoruz... Ancak; işimizi “namus” kabul edip, ellerimiz geri geri gitse de yazmak zorundayız.<br/><br/><h3>HANGİSİNDEN BAŞLAMALI?</h3>İşin başında bir “Pislik”ten bahsetmek istiyorum... Adı Mustafa Özel... Adı batsın.. Bu pislik, Kasımpaşa- Beşiktaş maçının 84. dakikasında sahaya girerek Fernandes’e saldırıyor ve tekmeliyor... Yaka paça edilip saha dışına çıkarılan bu pis şahsiyetin, hangi kulüp taraftarı olduğunu pek anlamadık ama, manyak ruh yapısını, akıl sağlığının bozukluğunu çok iyi belledik.. Şimdi gelelim işin en acı ve rahatsızlık veren tarafına... Akıl almaz bir olay... Bu pislik bir tv kanalında canlı yayına alınıyor... Rezilliğin, ahlaksızlığın dik alası.. Bu ülkede, yüzlerce, binlerce gazeteci, spor yazarı adam gibi adamlığın bedelini İŞSİZ kalıp öderken, reyting peşinde koşan aklıevveller Mustafa Özel isimli bu saldırganı canlı yayına alıyorlar.. İnsan içine çıkmaması gereken bu yüzkarası, o rezil programda baştacı ediliyor...<br/><br/>Daha bitmedi... Beşiktaş basketbol takımının çarşamba akşamı oynadığı Radnicki maçında, bizim babayiğit gövde gösterisi yapıyor... 6222 sayılı yasaya göre kesinlikle maçlara girmemesi gereken bu “Pislik” ne kanun tanıyor, ne polis... Tabii; polisin de yasadan ve bu meczuptan haberi yok.. Peki... kulüp çalışanlarının, kapıda bilet kesen bostan korkuluklarının da ne umurunda... Futbol Federasyonu’na “Kural ihlali var. Maç tekrarlanmalı” itirazını yapan Beşiktaş Kulübü’nün, basketbol salonunun bütün kapılarına bu adamım fotoğrafını koyup, içeri alınmamasını sağlamak çok mu zordu, ya da işine mi gelmedi?<br/><br/>Ve pislik konusunu şöyle tamamlayalım da, kendisini adamdan saymasın... 6222 sayılı kanun ile nasıl dalga geçtiğini, internete koyduğu fotoğrafla gösterdi... Tv kanallarına çıkıp, boy gösterdi... Ve.. yaptıkları yanına kâr kalıp, kendisi gibi pisliklere de yol gösterdi...<br/><br/><h3>ZEKERİYA ALP YA DA İNSANIN EN KALİTELİSİ</h3>Kasımpaşa- Beşiktaş maçı sonrasında olanlara da bir değinelim.. Hakemim bariz yanlış kararlar verdiği gün ışığı gibi ortada.. Taç atışı neredeyse 10 metre önden kullanıldı, görmedi.. Donk’un yaptığı o hareket, futbol sahalarında ilk kez rastlanan olaydı.. Hepsine amenna... Burada çıkan hatalar, Zekeriya Alp’in hanesine asla yazılmaz. Merkez Hakem Kurulu Başkanı Zekeriya Alp, hem spor hayatında, hem de özel hayatında insanın hasıdır.. Beşiktaşlı olduğunu kalbinde taşır, işlerine alet etmez... Şimdi ona hesap sormaya kalkıyor bazı edepsizler... Şuna inancımız tamdır ki; Zekeriya Alp’in olduğu yerde adaletsiz iş olmaz... Bunu akılları varsa, bir zahmet bir kenarına koyuversinler..<br/><br/><h3>BİR DE GALATASARAY!</h3>Geçen hafta “Büyükelçi” yerine koyduğumuz Galatasaray, yüzümüzü kızarttı! Niye mi? Hemen anlatalım... Galatasaray erkek voleybol takımı Şampiyonlar Ligi maçında Polonya’nın Zaksa takımı ile karşılaştı önceki gün.. 60 polis, 55 güvenlikçi görev aldı.. 35 Polonyalı taraftar takımlarını izlemeye geldi.. “Maçta kaç Galatasaraylı vardı” dersiniz.. Yazıyla dokuz.. Rakamla 9.. Bu maça salon yakınlarında bulunan taraflı tarafsız en azından öğrencilerin ücretsiz girişlerini sağlamak çok mu zordu.. Yöneticinin olmadığı bu maçta, Galatasaray’ı geçici olarak “Küçükelçi” olarak ilan ediyorum...<br/><br/>İşte yazdıklarımızın pek tadı yok.. Tadı olan yazılarda buluşmak üzere...<br/><br/><br/><b>tkologlugil@mynet.com</b><br/><br/>
</div>

Kaynak: [taraf.com.tr](http://www.taraf.com.tr:80/turgut-kologlugil/makale-neresinden-bakarsaniz-bakin-hepsi-cirkin.htm), [web.archive.org (arşiv bağlantısı)](http://web.archive.org/web/20131222084919/http://www.taraf.com.tr:80/turgut-kologlugil/makale-neresinden-bakarsaniz-bakin-hepsi-cirkin.htm)
# Hangisi doğru

*Turgut Koloğlugil 27.12.2013*

<div class="yazi"><p>Günümüzde içinden çıkamadığımız onlarca spor olayı, hadisesi ve problemi var.. Tabir yerindeyse “<b>her kafadan bir ses çıkıyor</b>” desek yanlış olmaz, ayrıca abartı da sayılmaz... Spor tutkunlarının yarısı “<b>hakem</b>”, diğer bir yarısı da “<b>teknik direktör</b>” neredeyse... Bilgiçlik taslamalar, “<b>Ben her şeyden anlarım</b>” demeler gırla gidiyor... Olay, problem ve hadise diye yorumladığımız durumlardan birkaçını, bugünkü yazımıza konu edelim... Biz de herkesin dilinden düşmeyen olaylar için iki çift laf söyleyelim...</p>
<p><b><br/>KASIMPAŞA- BEŞİKTAŞ MAÇI TEKRARLANIR MI?</b></p>
<p>Önce cevabını verelim, sonra da gerekçelerini sıralayalım... <b>Hayır, tekrarlanmaz...</b> Neden mi?.. <b>Çünkü, kural ihlali yok...</b> Daha açıkçası, <b>Kasımpaşalı Donk’un yaptığı hareketin kurallar kitabına giren yanı yok</b>... Beşiktaşlı saygıdeğer dostlarımız, önce bunu bilmeliler..</p>
<p>Taç atışı kullanan bir oyuncunun attığı top, kimseye değmeden kendi kalesine girerse “<b>korner</b>” verilir... Yine attığı top kimseye değmeden rakip kaleye girerse “<b>aut</b>” sayılır... Misal olsun diye yazdım... Böyle, bir dolu kuralı, sayabiliriz... <b>Donk’un yaptığı hareket bir ilktir. Bu bakımdan kural ihlali olarak kabul edilmesi de sözkonusu değildir...</b> İkinci topu eline alıp, sonra da kasıtlı bir şekilde oyuna sokmak, centilmenliğe aykırıdır ve <b>kart görmeye tabidir</b>...</p>
<p>Nasıl olur bu maçın tekrarını istemek... Hakemi savunduğumu, onun avukatı olduğumu lütfen sanmayınız.. Korner atışının 10 metre ileriden atılmasına göz yuman bu hakem, Donk olayında doğru olanı yapmıştır...</p>
<p><b><br/>SIRADA YİNE BEŞİKTAŞ VAR!</b></p>
<p>Türkiye Futbol Federasyonu ve Merkez Hakem Komitesi’nden “<b>illallah</b>” diyen Beşiktaşlı yöneticiler, kendi kulüpleri içinde ne yapıyorlar, bilen var mı? Federasyon yapısına ve yöneticilerine değil ama MHK Başkanı <b>Zekeriya Alp</b>’e kefil olacağımızı geçen hafta da belirtmiştik... Kimsenin hakkını kimseye asla ve asla yedirmez... İki iki daha dört ise, Alp de bu doğrunun içindedir..</p>
<p>Lafı uzattık... Beşiktaş ile diyeceklerimize bir gelelim... Futbol Federasyonu Başkanı <b>Yıldırım Demirören</b>’in, bağrı yanık bıraktığı Siyah-Beyazlılarda hesap-kitap işlerinin ne olduğu pek belli değil.. Neden mi?..</p>
<p>Borç içinde yüzen Beşiktaş’ta açıklanan rakamlar çok değişken ve tutarsız.. Bir yıl önce Denetim Kurulu’nun 431 milyon 154 bin 334 lira olarak tespit ettiği borcu, kulübün muhasip üyesi 580 milyon 994 bin 468 lira olarak açıklıyor... Ernst-Young Bağımsız Denetim Şirketi’nin 72 milyon 422 bin 057 lira olarak belirlediği SGK ve vergi borçlarının yine aynı Beşiktaş, 86 milyon 907 bin 357 lira olduğunu söylüyor.. Bir yılda 67 milyon lira tutan kulüp zararından tutun, her alanda, her mekânda açıklanan tutarsız ve aralarında yüz milyona yakın fark olan borç rakamlarının hepsi bilgimin dâhilinde... Teker teker yazsak, yazımız muhasebe defterine döner.. Onun için bu konuyu “<b>Hangisi doğru</b>” sorumuzu sorarak tamamlayalım...</p>
<p><b><br/>BEŞİNCİ VE ALTINCI HAKEMLERİN MALİYETİ</b></p>
<p>İşte; ortaya ara sıcak bir konu daha... Sezon başında uygulamaya geçilen beşenci ve altıncı hakemlerin durumlarına da bir bakalım.. Kimi yerden “<b>gereksiz</b>”, kimi yerden de “<b>iyi oldu</b>” sesleri yükseldi... l44 maç geride kaldı... Futbol Federasyonu’na yolluk, iaşe ve maç ücreti olmak üzere maliyetleri yaklaşık 900 bin lira civarında... Bu rakam bugüne kadar harcanan..</p>
<p><b><br/>Galatasaray</b>- <b>Trabzonspor</b> maçında <b>Olcan</b>’ın vuruşu, karşılaşmanın beşinci hakemi tarafından geçerli sayılarak, gol kararı veridi.. Demek ki.. masraflı iş ama, doğru karar kale arkası hakemlerinin Süper Lig’de görev alması...</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr/turgut-kologlugil/makale-hangisi-dogru.htm), [web.archive.org (arşiv bağlantısı)](http://web.archive.org/web/20131227195729/http://www.taraf.com.tr/turgut-kologlugil/makale-hangisi-dogru.htm)
# Gerçekler nerede

*Turgut Koloğlugil 03.01.2014*

<div class="yazi"><p>İnsanoğlunun yaşamındaki en önemli erdemlerinden başlıcası, haddini ve hududunu bilmesidir... Yanlışını, eksikliğini, yetersiz kalışını ya da başarısız oluşunu kabullenmek, bahis konusu olan haddini ve hududunu bilmek sınıfına girer.. Dolayısıyla erdemli bir davranış olarak kabul edilir toplumun her katmanında...</p>
<p>Spordan ziyade edebiyat yaparak başladık yazımıza... Tabii bunun da bir sebebi var. Spor camiamızda, yanlışını, yetersizliğini görmeyen ve bunlar için saçma sapan kılıf hazırlayanlar o kadar çoğaldılar ki günümüzde... Bunların başında da ne yazık ki, <b>Beşiktaş</b> Kulübü Başkanı <b>Fikret Orman</b> geliyor.. Beyefendi kişiliği, asil duruşu, koltuğuna yakışır olması ve de temsil kabiliyetine diyecek yok... Bunların hepsine 10 üzerinden 10 rahatlıkla verilir ve kendisi de bunu hak eder..</p>
<p>Biz gelelim konunun ana fikrine... Beşiktaş futbol takımının hâline bir bakın.. Ne ligde, ne de elenip gittiği Türkiye Kupası’nda esamisi okunuyor.. Avrupa kapılarının kapandığı bir dönemde böylesine bir görüntünün, sorumlusu ve suçlusunu kulüp dışında aramaya kalkan sevgili başkan hiç de etik davranmıyor. Sahanın dört maç kapanmasını başarısızlığa endeksleyen Fikret Orman, hâlen Kasımpaşa maçının tekrarı peşinde koşuyor.. Beşiktaş bu karşılaşmayı 3-1 ya da daha farklı skorlarla kazansaydı, Kasımpaşa maçının tekrarı istenecek miydi? Kocaman bir hayır... Edindiği mesnetsiz bilgilerle, suç ve suçlu arayan Başkan Orman, önce dönüp şöyle bir sahadaki takımına bakmalı... Teknik Direktör <b>Bilic</b>, Verem Savaş Derneği mankenlerine benzedi saha kenarında... Kendi liginde kümede kalma mücadelesi veren Bucaspor’a elelen takımını gördükçe kilo üstüne kilo verip, iğne ipliğe dönen Hırvat hoca, meslek yaşantısının en kötü günlerini yaşıyor... Hâl ve durum bu merkezdeyken, başarısızlığa kılıf arayan Başkan Orman, bizce gerçekleri görmezden gelip, çözüm yerine problem üretmenin peşinde... Ligin ilk dört maçını arka arkaya kazanan bu takım, daha sonra oynadığı 13 müsabakadan sadece yine dört adedini galip bitirdi.. Bu gerilemenin ve kupadan elenmenin gerçek nedeni o, bu, şu değil kötü futbol ve takım içindeki ahenksizliktir..</p>
<p>Bir de... Kavga edip disiplinsiz davranan futbolcuları kadro dışı bırakmak kime verilen cezadır... <b>İbrahim</b> <b>Toraman</b>’ın kadroda olmayışı, saha içinde aciz kalan takımda yer almayışı, Beşiktaş’ verilen bir cezadır. Yaptığı edepsizliğe verilecek uygun para cezası varken, takımdan yollamak iç kanamanın artmasına neden olur sadece...</p>
<p><b><br/>BAKAN KILIÇ YA DA HADDİNİ BİLMEYEN VATANDAŞ</b></p>
<p>Başbakan tarafından görevden alınan eski Gençlik ve Spor Bakanı <b>Suat Kılıç</b>, haddini ve hududunu bilmemenin bedelini ağır ödedi... Kendisini ziyarete giden spor yazarlarını kötü tavır ve tutum içinde karşılayan “<b>ben kimseyi takmam</b>” havası ve edasıyla boy gösteren Bakan Kılıç, o günden eksi puanı almıştı bizden... Ben o grup gazetecilerin içinde yoktum... Ancak meslektaşlarımızı aşağılamak, bizlerin gururuna da dokundu o zaman.. Her yaptığı açılış ya da tanıtım konuşmalarında Başbakan’a yağcılığından başka bir işe yaramayan Suat Kılıç, Olimpiyat Oyunları’nın Tokyo’ya kaptırılmasına, “<b><i>Karşı çıkanlar kına yaksın</i></b>” yorumu ile haddini ve hududunu bilmemekte tavan yaptı... Hâl böyle olunca da spor lisanınla söylersek ‘<b>Taç</b>’a çıkıverdi..</p>
<p>Şöyle bir özetlersek... İslam’ın şartı beş... Haddini, hududunu bilmek altı...</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr/turgut-kologlugil/makale-gercekler-nerede.htm), [web.archive.org (arşiv bağlantısı)](http://web.archive.org/web/20140103202542/http://www.taraf.com.tr/turgut-kologlugil/makale-gercekler-nerede.htm)
# Bizim yolun yolsuzları

*Turgut Koloğlugil 10.01.2014*

<div class="yazi"><p>Günümüz Türkiye’sinde, yolsuzluk iddiaları,suçlamalar- suçlanmalar aldı başını gidiyor... Her taşın altından tabir yerinde olursa “<b>pislik üstüne pislik</b>” çıkıyor... İşimiz siyaset değil... Politikadan hiç anlamam ve ayrıca da hiç sevmem... Ancak; konu yolsuzluk ve buna benzer olaylara gelip dayanıyorsa, bir çift laf da biz edebiliriz spor adına...</p>
<p><b><br/>EN BÜYÜK YOLSUZLUK ŞİKE</b></p>
<p>Türkiye ve dünya sporunda en büyük yolsuzluk “<b>şike</b>”dir... Şike de kendi arasında üçe ayrılır.. <b>Asıl Şike</b>, <b>Hatır Şikesi</b> ve <b>Teşvik Primi</b>...</p>
<p>Meslek hayatımız öyle olaylar gördük, öyle hadiselere şahit olduk ki, ağzımız bir karış açık kaldı...</p>
<p>Şikeden başlayalım... Bir müsabakanın, para ile alınması ya da para karşılığı satılması.. Sadece futbolda olmuyor.. Yıllar önce Atina’da izlediğimiz Balkan Boks Şampiyonası’nda finale kalan <b>Rumen boksör</b>, ülkesinin bir dolara metelik attığı o günlerde, <b>ülkemizin boksörüne yenilmek için 200 dolar istedi</b>.. Tabii reddedildi bu teklif.. Sen misin reddeden.. <b>Altın madalyayı 200 dolara satan Rumen</b>, bizimkini öyle bir dövdü ki, <b>Canbakış</b> soyadlı sporcumuz gözünü hastanede açtı...</p>
<p>Futbola gelince... Duyduklarımızı, bildiklerimizi şöyle bir sıralasak, Anadolu’da otoyol olur. “<b>Yazdınız mı, ortaya çıkardınız mı</b>” diye soracak olursanız, belgesi olanlar belgelendi ve yazıldı.. Amma; camiyi çalanlar o kadar güzel kılıf hazırladılar ki.. Ne yapacak ne de yazacak bir şey kaldı..</p>
<p>Dünya sporunda Türkçesi “<b>İddaa</b>” olan tahmin oyunu çıktı çıkalı, mertlik daha da bozuldu.. İtalya 3. Ligi’nde şampiyon olan bir takımın, kendi saha ve seyircisi önünde küme düşen rakibine 3-0 yenilmesi, kupon yatıran onmilyonlarca bahisçiyi saf dışı bıraktı... Şikeyi bilen azınlık, köşeyi bir anda dönüverdi..</p>
<p>Onlarcası, binlercesi... Şike, sporun yapışık kardeşi oluverirdi, şampiyonluklar, küme düşmeler gündeme geldiği zaman..</p>
<p><b><br/>HATIR ŞİKESİ</b></p>
<p>Şikenin alt modeli... Penaltıyı taca atanları gördük... “<b>Aman ne olur maça asılmayın</b>” yalvarmaları, yakarmaları gelirdi saha kenarına.. “<b>Siz bizi kurtarın, seneye de biz size kıyak yaparız</b>” söylemleri <b>Hatır Şikesi</b>’nin en bariz görüntüleriydi...</p>
<p><b><br/>TEŞVİK PRİMİ YA DA OYNAYIN KAZANIN AVANSI</b></p>
<p><b><br/>Teşvik Primi</b> de şikenin günahı az olanıdır.. Adam sahaya çıkacak, kazanmak için oynayacak.. Gelin görün ki onun kazanması bir başkasının işine daha çok yarıyorsa, al sana Teşvik Primi.. Günün birinde İstanbul’dan Trabzon’a sıfır kilometre 25 otomobil anahtarının gittiğini, ben değil sadece, cümle âlem bilir.. Ve buna benzer niceleri..</p>
<p><b><br/>DERNEKLER VE YOLSUZLUK</b></p>
<p>Adında “Spor” olan çoğu dernek de, bu yolsuzluklardan ne yazık ki besleniyor.. Spor derneği diye ortalıkta geçinenler, bir bakıyorsunuz ki, kumarhane ve buna benzer mekân olup çıkmışlar.. Bir de derneğini satanlar var.. Binlerce üyesi olan bu tip dernekler, üç beş kuruş avantaya el açan bir ya da iki yöneticisinin oluru ile, ilgisiz kişi ve kurumlara verilir..</p>
<p>“<b>Şecaat arz ederken merd-i Kıpti sirkatin söyler</b>”.. Türkçesi... Çingene’nin mert olanı, kendini överken hırsızlığını söylermiş.. Bugünlerde de yolsuzluğu ile övünen ve hırsızlığını başarı gibi gösteren niceleri var spor camiasında... Bir gün... Gemileri karaya oturacak.. Ve o zaman iplikleri de pazara çıkıverecek.. Bunu bilmeleri ve de bellemeleri gerek.. Bizden söylemesi...</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-bizim-yolun-yolsuzlari.htm), [web.archive.org (arşiv bağlantısı)](http://web.archive.org/web/20140111185602/http://www.taraf.com.tr:80/turgut-kologlugil/makale-bizim-yolun-yolsuzlari.htm)
# Aziz Yıldırım ya da keskin sirke

*Turgut Koloğlugil 24.01.2014*

<div class="yazi"><p>Fenerbahçe Kulübü Başkanı <b>Aziz Yıldırım</b>’ın ömrü hayatında yaşadığı o sıkıntılı, o karanlık ve de esaret günleri geri döndü.. Spor camiasının içinde ömür tüketen bizler, o kadar farklı düşünce ve farklı görüşe şahit oluyoruz ki, akıllarımız tepetaklak olup gidiveriyor... Bir kısım düşünce Aziz Başkan’a manevi darağacı kurarken, bir kısmı da milli kahraman modellerine yükseltiyor ve yüceleştiriyor... Bu karmaşa, bu kargaşa içinde elbette ki, bizim de belleğimizde oluşan bazı ana fikirler de var.. Bu ana fikir ve belleğimizde oluşan Aziz Yıldırım gerçeğini paylaşmak istedim bu hafta sizlerle...</p>
<p>Paralel devlet, paralel yargı, dikdörtgen spor, üçgen yargı, çember iktidar ve buna benzer daha ne türlü safsata varsa hiç anlamam, hiç de işim olmaz. Aziz Başkan için geometrik şekillerden sıyrılıp doğruyu bulalım..</p>
<p>Aziz Yıldırım’ı severim.. Ayrıca başkan olarak da beğenirim.. Beni yalaka sınıfına sokacak ve yağcılıkla nitelendiren fikr-i sapıklar elbette olacaktır.. Hele hele spor basınında, işin daha kaba tarafına tamah edecek zavallıları da çok iyi bilirim...</p>
<p>Neden severim, neden sayarım ve neden beğenirim... Çünkü Aziz Başkan’ı yakından tanırım.. Türkiye Kulüpler Birliği Vakfı’nda yaptığım sekiz yıllık Basın Müşaviri görevimin üç yılı Aziz Yıldırım ile geçti. Bu süre zamanında Yıldırım’ı başarılı sonuç almak için adeta çırpınan insan olarak tanıdım... “Şike için de çırpınır” diyenleri duyar gibiyim... Az sabır oraya da geleceğiz..</p>
<p> Kulüpler Birliği’nde öylesine, yaşadığım, gördüğüm olaylar oldu ki, santimini bir gazetenin spor servisi duysa, değil manşet yapmak, ilave verirlerdi.. Bunları hep gizledim, duyurmadım namus gereği olarak medyaya.. Ancak şunu açıklamak isterim ki, Aziz Yıldırım gidene kadar Fenerbahçe Kulübü’nü ihraç kararı alındı Kulüpler Birliği’nden.. Sonra ne mi oldu?.. Karar paketlenip buzdolabına değil dipfrize terk edildi... Aziz Yıldırım bu durumdan çok değil, iki yıl sonra geldi Kulüpler Birliği Başkanlığı’na... İstanbul’da kira ödeyemediği için genel sekreterin şahsi ofisinin çatı katında bir masa iki sandalye ile yönetilen bu vakıf, beş değil yedi yıldızlı ofisine taşındı birkaç hafta içinde..</p>
<p>Aziz Yıldırım, başkanlığı süresi içinde o kadar çok değerler kattı ki hangisini yazayım.. Sadece birini belirteyim, gerçeği daha çok anlayacaksınız.. Kulüplerin Aziz Yıldırım’dan önce aldığı toplam yayın geliri 150 milyon dolar.. Aziz Başkan zamanında 450 milyon dolar..</p>
<p>Kulüpler Birliği’ni şöyle bir kenara koyalım.. Gelelim Fenerbahçe’ye... Bu kulübün taraftarı olmadığım iyi bilinir.. Ben de bir kere hatırlatayım.. Amma; doğru bir tanedir ve kabullenmek gerekir.. Aziz Yıldırım son 16 yılda Fenerbahçe’yi Türkiye Cumhuriyeti’nin en başarılı kulübü hâline getirmiştir.. Mücadele ettiği tüm branşların Türkiye şampiyonu Fenerbahçe’dir.. Masa tenisinden yüzmeye, yelkenden boksa kadar...</p>
<p>Ve en önemlisi... Ülkemizi Olimpiyat Oyunları’nda temsil eden sporcuların da yarısından çoğu Fenerbahçelidir.. Aziz Başkan zamanında yapılan, kazandırılan tesisleri de bilmeyen var mı?</p>
<p><b><br/>VE... KESKİN SİRKE</b></p>
<p>Aziz Yıldırım’ın bugününe gelince.. Zaman zaman haklı da olsa, gösterdiği ani ve aşırı tepkiler, bugünlerde yaşanan kötü günlerin doğumunu sağlamıştır.. 3 Temmuz günlerinde dinletilen tapelerin çoğunu ben de dinledim.. Zamanın Futbol Federasyonu üyesi <b>Levent Kızıl</b> ile yaptığı konuşmada, başkan Mahmut Özgener’e ve kendisine söyledikleri, kabul edilir cinsten değil.. Şike mi? Hayır.. Asla.. Ancak hükmedici konuşmaları, davranışları Aziz Yıldırım’ı bu günlere getirdi...</p>
<p>Yine şeytanın avukatları buyuracaklar ki.. “Ne avantan oldu?”</p>
<p>Bir bardak suyunu, bir tabak çorbasını içmedim.. Aksini söyleyen varsa, bir adım öne çıksın...</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-aziz-yildirim-ya-da-keskin-sirke.htm), [web.archive.org (arşiv bağlantısı)](http://web.archive.org/web/20140126025025/http://www.taraf.com.tr:80/turgut-kologlugil/makale-aziz-yildirim-ya-da-keskin-sirke.htm)
# Bedeli çok ağır olacak!

*Turgut Koloğlugil 31.01.2014*

<div class="yazi"><p>“<b><i>Günümüz Türkiye’sinde doğru yapılan iş, doğru yapılan çalışma, eksiği, yanlışı olmayan kamu kuruluşu var mı</i></b>” sorusu, benim gibi bir çok vatan evladının beyinlerinde cirit atıyordur şüphesiz. Eğitimden yargıya, sağlıktan ve de her türlü devlet işlerinden yayılan kötü kokular, “<b>ülkenin havasını bozdu</b>” desek, yalan olmaz. Gerçeğin dik âlâsı sayılır.</p>
<p>Aman haa.. politikaya girdiğimizi sanmayın. Biz kendi işimize bakalım ve spora ait bir düzensizliği ya da vurdumduymazlığı sözkonusu edelim...</p>
<p>Futbolun Avrupa’daki patronu UEFA, yıllar önce “<b>Uyulması Zorunlu Kriterler</b>” başlığı altında birtakım şartnameleri üyesi olan 52 ülkeye postaladı.. Türkiye’nin de aralarında bulunduğu 52 ülkenin futbol federasyonlarını uyararak, bünyelerinde bulunan tüm kulüplerin bu kriterlere kayıtsız şartsız uymalarını istedi... Ve son tarih olarak da 2012-2013 sezonunu gösterdi.</p>
<p>Kriter başlıklarını açıklamak gerekirse...</p>
<p>1- <b>Sportif Kriterler.</b> 2- <b>Altyapı ve Tesis Kriterleri.</b> 3-<b>Personel ve İdari Kriterler.</b> 4<b>- Hukuk Kriterleri.</b> 5- <b>Finans Kriterleri.</b></p>
<p>Evet, bu beş kriterin eksiksiz uygulanması, 52 ülkenin futbol federasyonlarından ısrarla takip edilmesi, emir sayılabilecek kelimelerle kurulan cümlelerle istendi.</p>
<p>Dilerseniz kriterlerin ilk dört maddesine hiç dokunmadan, finans bölümüne geçelim... Zira ne zaman ne de sayfadaki yerimiz yetişir.</p>
<p><b><br/>UEFA Finans Kriterleri</b> başlıklı bölümde 52 üyesinin federasyonlarına diyor ki: <b>Kulüpler gelirleri üzerinde harcama yapamazlar. Futbol dışı fonları futbola aktaramazlar. Haksız ve dengesiz rekabete izin verilmez. Transfer giderleri gelirlerinden fazla olamaz.</b> Ve işte size en önem taşıyan bir finans kriterini de büyük harflerle yazayım. “<b>2012-2013 SEZONUNA KADAR BORÇLAR KAYNAĞINA İADE EDİLECEK.</b>”</p>
<p>Ne güzel ülkeyiz, değil mi? Tüm kriterlerden dolayı kulüpler futbol federasyonuna, futbol federasyonları da UEFA’ya karşı sorumludur. İşe bakın.. Bizim Futbol Federasyonu Başkanı <b>Yıldırım Demirören</b>’in, kendi kulübü Beşiktaş’tan 90 milyon lira alacağı var. Hem de senet karşılığı. Güler misin ağlar mısın? UEFA son tarihi yazmış. “<b>Borçlar kaynağına iade edilecek</b>” diyor. Yıl 2014 olmuş kimsenin umurunda değil. Demirören’in Beşiktaş’a bıraktığı borçlar, değil 2014, 2024’e kadar silinmez.</p>
<p>Beşiktaş’ın durumu böyle de diğerleri farklı mı? Hayır. Hayır hiç değil. Hepsi birbirinin aynı neredeyse. Ancak bir istisna var. O da <b>Fenerbahçe</b>... Neden mi?</p>
<p>MHP Ankara Milletvekili Prof. Dr. Özcan Yeniçeri, geçtiğimiz yıl Meclis kürsüsünde, federasyonumuzun umursamadığı kulüp borçlarıyla ilgili yaptığı konuşmada ve verdiği önergede, bu acınacak hâli dile getirdi. Tek durum açıklaması Fenerbahçe Kulübü’nden geldi... Futbol Federasyonu zaten “<b>tııısss</b>”. Sarı-lacivertliler 2002 yılından bu yana SGK ve kamu harcaması olarak devlete 376 milyon 771 bin 968 lira vergi verdiklerini, kamunun sahibi olduğu tesislerine 13 milyon 388 bin 596 lira kira ödediklerini, 100 milyon dolar harcayarak restore edilen ve yeniden yapılan Şükrü Saraçoğlu Stadı için de yine 7 milyon 498 bin 813 lira kira ödediklerini aslanlar gibi açıkladılar... Ve genel gelirleriyle, genel giderlerinin uyumunu bir bir ortaya koydular. UEFA’nın diğer kriterlerine gelince de.. Fenerbahçe’nin kriterlere en uygun kulüp olduğu gerçeği de ortaya çıktı.</p>
<p>Giriş, gelişme, sonuç... Gazetecilikte esas olan budur... Bu sistem üzerinden sonuç bölümüne gelecek olur isek... Söz dönüp dolaşıp yine Futbol Federasyonu ve Başkan Yıldırım Demirören’e gelecek. Başta Süper Lig olmak üzere hiçbir kulübün UEFA kriterlerine uygun hareket etmesini sağlayamıyorsunuz.. Bari, Beşiktaş’tan alacağınızı hibe ediverin de UEFA’nın “<b>Borçlar kaynağına iade edilecek</b>” zorunluluğunun bir kısmını temize çıkarın.</p>
<p>Bizden söylemesi.. Türk futbolunun Avrupa’daki geleceği kötü günlere gebe.. Tehlikenin çanları değil borazanları çalıyor.</p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/turgut-kologlugil/makale-bedeli-cok-agir-olacak.htm), [web.archive.org (arşiv bağlantısı)](http://web.archive.org/web/20140201184841/http://www.taraf.com.tr:80/turgut-kologlugil/makale-bedeli-cok-agir-olacak.htm)
# Olur mu hiç, olur mu

*Turgut Koloğlugil 07.02.2014*

<div class="yazi"><p>Ülkemiz genelinde, spor gazeteciliği yapan yazılı ve görsel tüm yayın organlarında tek ve vazgeçilmez konunun “<b>futbol</b>” olduğunu, hepimiz çok iyi biliriz.. “<b>Futbol</b>” deyince de, Fenerbahçe, Galatasaray, onlar kadar olmasa da Beşiktaş ve Trabzonspor’un sayfa ve ekranlarda “<b>baş tacı</b>” edildiklerini görebiliriz. Bu bakımdan, “<b>Top çizgiden mi çıktı, golde ofsayt var mıydı?</b>” şeklindeki muhabbetlere hiç girmeden, aklımıza takılan sportif konu ve mevzuları “<b>Olur mu hiç, olur mu</b>” başlıklı yazımızda, bilgimizin yettiği kadarıyla yazalım.</p>
<p>İlk sırada <b>Beşiktaş</b> Başkanı <b>Fikret Orman</b> yer alıyor. Gaziantepsporlu <b>Cenk Tosun</b> ile anlaşmaya varmışlar. Bugün de <b>Gaziantepspor</b>- <b>Beşiktaş</b> maçı Gaziantep’te oynanacak. Meslek yaşantımızda, haftalar, aylar önce yapılan anlaşmaları biliriz ve normal karşılarız. Ancak o futbolcuya siyah-beyazlı formayı giydirip, gazetelerde yan yana arz-ı endam etmek neyin nesi. Cenk Tosun bugün Beşiktaş kalesinde bir golü harcarsa (doğal olarak kaçıracak tabii) vay haline... Fikret Orman eğitimli, mürekkep yalamış bir insandır. Maç arifesinde futbolcuya Beşiktaş forması giydirmek..</p>
<p><b><br/>OLUR MU HİÇ, OLUR MU..</b></p>
<p>Gelelim ikinci konumuza. Futboldan uzaklaşalım. Futbol egemen basın organlarımızın bir çoğu, bugün Rusya’nın Soçi şehrinde başlayacak ve 23 Şubat’a kadar devam edecek <b>22. Kış Olimpiyat Oyunları</b>’ndan söz bile etmeyecekler ve edemeyecekler.. Neden mi?</p>
<p>80 milyona yaklaşan nüfusa, coğrafyasının doğal kayak pistlerine sahip olmasına rağmen Türkiye rakamla 6, yazı ile altı sporcu ile katılabiliyor. Ülkesinde kar görmeyen, 20’de bir nüfus sayımıza erişemeyen İsrail’in beş sporcusu var Rusya’da. Bizim altı sporcumuzdan Ukrayna asıllı <b>Alisa Agafonova</b>’yı saymazsak, al sana beş kişi. Yani İsrail ile aynı sayı.</p>
<p><b><br/>2011 Dünya Üniversiteler Kış Oyunları</b>’nı Erzurum’da düzenleyen ve Palandöken’e yüzmilyonlarca dolar harcayan ülkemiz, kızakla kayma yarışlarında da yarışamayacak. Neden mi? Çünkü bu kadar para harcanarak yapılan kızakla atlama pistinin asansörü bozuk. Tepesine çıkamadıkları için, antrenmanları başka ülkelerde yaptı sporcularımız. O da yetmedi onlara ve Olimpiyatlara gidemediler. </p>
<p><b><br/>OLUR MU HİÇ, OLUR MU..</b></p>
<p>Gelelim yine futbola. <b>Galatasaray</b> gibi Batı medeniyetine en yakın kulübümüz, bugünlerde spor gazetecilerine adeta çile çektiriyor. Avrupa’da, ligde ve kupada mücadele eden büyük kulübümüz. Gelin görün ki, Florya’da idmanın tamamını değil bir kısmını dahi izlemek, gazete ve televizyonlarına haber götürebilmek için çırpınan gazeteci kardeşlerime her gün söyledikleri sadece “<b>Yasak hemşerim</b>”. Galatasaray’a yakışıyor mu? </p>
<p>Ya da <b>OLUR MU HİÇ, OLUR MU..</b></p>
<p>Devletin, devleti yöneten hükümetin, spor anlayışını, spor düşüncesini bilen veya  kaba tabir olacak  “<b>çakan</b>” var mı? Bir zamanlar Spor Bakanı olan <b>Bahattin Şeker</b>, yüzücüsü olmayan memleketi Bilecik’e 11 adet yüzme havuzu yaptırmıştı. Biri çalışmadı. İçine kazıklarla inilen hayvan otlağı olup çıkmıştı havuzların tümü. Bugünkü zihniyetin de hiç farkı yok. Hiçbir profesyonel takımı bulunmayan <b>Afyonkarahisar</b>’a 15 bin kişilik stat yaptırmışlar. ‘<b>Yaptırmasınlar</b>’ demek haddimiz değil.. Kimin torpili bilemem.. Ancak; doğuda yetenekli gençleri hâlen daha portakal sandıkları ile kaydırırsan, Kış Olimpiyatları’na altı sporcu ile gidersin. Haaa unutmadan söyleyeyim altı sporcunun ikisi buz dansçısı, kayacak sporcu dört. Ne yaptığını bilmez spor yönetimi.. </p>
<p><b><br/>OLUR MU HİÇ, OLUR MU..</b></p>
<p>Bir zamanların anlı şanlı <b>Siirtspor</b>’u. Başbakan’ın damadı olan şehir. Diğer yanda Bingöl Belediye, Siirt, Karagümrük, Beylerbeyi maçlarına takım çıkaramadı. Tarih l9 Ocak 2104. Sonuç 3-0 hükmen mağlubiyet, ayrıca silinen üç puan.. <b>İÇLER ACISI HÂL... OLUR MU HİÇ, OLUR MU...</b></p><b>
<p><br/>tkologlugil@mynet.com</p>
<p></p></b> 
</div>

Kaynak: [taraf.com.tr](m), [web.archive.org (arşiv bağlantısı)](http://web.archive.org/web/20140208022507/http://taraf.com.tr/turgut-kologlugil/makale-olur-mu-hic-olur-mu.htm)
