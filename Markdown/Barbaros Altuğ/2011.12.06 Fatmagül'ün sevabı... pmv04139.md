# Fatmagül’ün sevabı...

*Barbaros Altuğ 06.12.2011*

<div class="yazi"><p>Kıvanç Tatlıtuğ baklavasından böreğine (böbrek de olabilir bilemiyorum) göstermedik yeri kalmasın, eski rol arkadaşı <b>Beren Saat</b>, <b><i>Fatmagül’ün Suçu Ne?</i></b> ile aldı yürüdü...</p>
<p>Ratingde üstüne yok Fatmagül’ün, konuşulmakta da. Beren Saat’in ekranda ışıl ışıl parlaması bir nedense bir diğeri de elbette konunun Türkiye’nin yaşayan efsanelerinden, yazar <b>Vedat Türkali</b>’ye ait olması.</p>
<p>Vedat Türkali’nin daha önce iki kez filme alınan (biri yazarın kendisinden izin alınmadan yapılan Müjde Ar’lı versiyon, diğeri de meşhur 1986 yapımı Hülya Avşar’lı olan) senaryosu <b><i>Umutsuz Şafaklar</i></b>’ın <i>Fatmagül’ün Suçu Ne?</i> adı ile televizyonda yarattığı olay bazı yayıncıların da iştahını kabartmış haliyle. </p>
<p>Türkali’nin <b><i>Eski Filmler</i></b> kitabında yer alan senaryosunun ve tüm eski kitaplarının yayın hakkı Everest’e ait. Bunun üstesinden gelip bu çok tutan dizinin üstünden para kazanmak isteyen hırslı bir yayınevi Türkali ile anlaşarak dizi ile aynı adı taşıyan bir kitap çıkartıvermiş. Ama bilen bilir; aynı malzemeden hareketle yapılan kitapların yayın hakkı da varolan anlaşmalı yayınevine aittir. Yani bu durumda Everest’e.</p>
<p>Everest’e hiç haber verilmeden, yangından mal kaçırma usulü kitabı bastırıveren yayınevi kim mi? Evet, yeni yayınevimiz, <i>Radikal Kitap</i>’ın yakın akrabası <b>Kırmızı Kedi</b>!</p>
<p>Konuyu Kırmızı Kedi’nin verdiği ilanlardan öğrenen <b>Everest</b> ve Alfa grubunun yetkilileri ve avukatları grubun sahibi Faruk Bayrak’a hemen tedbir kararı alınmasını ve Kırmızı Kedi’ye dava açılmasını önermişler. Tamamen haklı oldukları bir durumda kazanmaları da yüzde yüze yakınmış.</p>
<p>Fakat Faruk Bayrak, şimdiye kadar bir yazarla asla mahkeme sürecine girmediklerini ve hele Vedat Türkali gibi bir simge yazarı bu konuda kırmayacağını belirtip dava açılmasının söz konusu olmadığını bildirmiş. </p>
<p>Diyeceğim şu ki; bu tavır kendilerinden ayrılmak isteyen yazarları senelerce bir avukat ordusu ile mahkemelerde süründüren Yapı Kredi gibi holding yayınevlerinin yöneticilerine ders verir umarım. Yoksa Red Kit yayınlamaktan öteye gidemeyecekler... </p>
<p><b> </b></p>
<h3><br/>Televizyondan kısa kısa...</h3>
<p><b><br/>• </b>Türk Max’ın kült dizisi <b><i>Bir Kadın Bir Erkek</i></b>, ocak ayıyla beraber Doğuş Grubu’nun yeni gözdesi <i>Star TV</i>’ye geçiyor. <br/><br/><b>• <i>Behzat Ç.</i></b> ile aradığını bulamayan, yeni başlattığı dizilerin ratingleri de epey kötü giden <i>Star</i>’ın ocak ayında <b><i>Muhteşem Yüzyıl</i></b>’ın yanına çok seyredilen bir başka yapımı daha katması ile gidişatı düzelecek mi hep beraber göreceğiz...<br/><br/><b>• </b>Nurgül Yeşilçay’ın sezona iddialı giren ama fena şekilde batıp yayından kaldırılan dizisi <b><i>Sensiz Olmaz</i></b>’ın faturasının kimlere kesileceği yavaş yavaş belli oluyor. Geçen yıl <i>Star</i>’daki görevinden pek de başarılı olmadığı için ayrılmak zorunda kaldığı söylenen <b>Melis Civelek</b>, bu sezona Gold Film ile beraber girmişti. Sezona iki de iddialı dizi hazırlamıştı; senaryosu kendisine ait olan <b><i>Sensiz Olmaz</i></b> <i>Show</i>’da, bir diğer projesi ise <i>TNT</i>’de gösterilecekti. Gelen haberler Civelek için bir déjà vu gibi; <i>TNT</i><b> </b>Civelek’in ilk projesinin başarısızlığından sonra, başrolü batan dizisi <i>Sensiz Olmaz</i>’daki kadrodan <b>Onur Saylak</b>’a verdiği projeye kırmızı ışık yakmış! Proje şimdi başka kanalların yolunda ama işi zor görünüyormuş...</p>
<h3><br/>Aşk filmlerinin vazgeçilmez yönetmeni ya da jürisi...</h3>
<p>Aman ne çok “en iyi” kitap varmış da haberimiz yokmuş! Yıl sonu geldi ya, <b><i>ıdı biz biz ıdıya</i></b> jürileri birbiri ile yarışta! Çok utanıyorum ben bu haberler e-mail kutuma düştükçe.</p>
<p>Neden mi? Tembelliğim ortaya çıkıyor da ondan! Belki bilmezsiniz benim esas işim başka; güzel sanatlar fakültesindeki çıplak modellik hayatımın yanında bir de kitap okumakla mükellefim. Çalıştığım yazarların kitapları da dâhil senede okuduğum kitap sayısı 30, hadi taş çatlasın 40’ı geçmiyor.</p>
<p>Oysa “<b><i>senenin en iyileri</i></b>” yarışmaları haberleri geldikçe insan içine çıkacak halim kalmıyor! Bakınız daha üç adet sonuç geldi henüz. <b>Idefix</b> yılın en iyi 100 kitabını seçmiş, <b>Everest</b> yılın en iyi ilk romanını ve <b>Dünya Kitap</b> da yılın çeviri ve telif kitaplarını.</p>
<p>Bu üç jürinin tümünde yer alan <b>Semih Gümüş</b>’ü içtenlikle tebrik etmek isterim. Zira bu sene içinde zannediyorum ki gözlerini dahi kırpmadan, uyku uyumadan aşağı yukarı <b>400-500 kitap</b> okumuş bizler için!</p>
<p>Öyle ya; sadece <b>Idefix</b> değerlendirmesi için jürideki diğer değerli isimler gibi <b>en az</b> 100 kitap okumuş olması lazım (ki birden yüze sıralamışlar işte en beğendiklerini hep beraber, okumadan kafadan atacak isimler değil <b><i>bu jüridekiler </i></b>reca ederim), Everest’in ilk kitap ödülüne başvurular bildiğim kadarı ile 150 civarında, e üstüne bir de ekleyin Dünya Kitap ödüllerini. Bu arada kendisi için hiç mi okumayacak bu adam? Okur elbet! Velhasıl, günde iki-üç kitap okuyarak, Adana’nın en uzun kebap rekorunun yanına <b>Guinness</b>’e girmesi gereken bu mühim başarıyı sizin de atlamamanızı ve bari, hiç olmazsa yılın jüri üyesi <br/>olarak Semih Gümüş’ü ödüllendirmenizi bekliyorum.<br/><br/><b>b_altug@yahoo.com</b></p>
</div>

Kaynak: [taraf.com.tr](http://www.taraf.com.tr:80/barbaros-altug/makale-fatmagul-un-sevabi.htm), [web.archive.org (arşiv bağlantısı)](http://web.archive.org/web/20140116084900/http://www.taraf.com.tr:80/barbaros-altug/makale-fatmagul-un-sevabi.htm)
