# Gamzedeyim deva bulmam...

*Barbaros Altuğ 04.10.2011*

<div class="yazi"><p>Televizyonların can simidi dizilerin gözdesi son yıllarda edebiyatçılar. Hem tanınmış bir ismin şânından yararlanıyorlar, hem de sıkı bir şekilde okuyucusu olan oturmuş karakterlerle dizinin altyapısını sağlama alıyorlar. Edebiyat eserlerinin ilgi çekmeye başlaması ile pazar da büyüdü, heyecanlı yazarların kalbi pırpır atarak bekleyişleri de...</p>
<p>Öyle ya, kitabının dizi olması, bir büyük yapım şirketinden her hafta gelecek müthiş bir kazanç demek. Üstelik kitabının, televizyon etkisi ile ulaşacağı dev kitleyle beraber tekrar piyasaya çıkması, belki de bestseller listesine girmesi işten değil.</p>
<p>İşte geçenlerde artık kitaplarından çok (İclal Aydın’dan Seda Sayan’a uzanan şöhret yolunda) gamzeleri ile tanınan yazar <b>Tuna Kiremitçi</b>’nin yüreği de bir an da olsa heyecanla atmış olmalı. Çünkü karşısındaki çok ünlü televizyon yapım firması yeni bir projede beraber çalışmak istediğini söylüyormuş duyduğuma göre.</p>
<p>Kitap uyarlamalarının bunca revaçta olduğu bir dönemde Kiremitçi’nin aranan bir yazar olarak tekrar gündeme gelme ihtimali ise çabucak sönmüş. Çünkü Kiremitçi, yeni kitabını çıkardığı veya eski eserleri için değil, gamzeleri için isteniyormuş yine meğer.</p>
<p>Kiremitçi’ye önerilen yeni bir dizideki jönlerden biri olmasıymış. Tuna Kiremitçi’nin ne cevap verdiğini bilmiyorum; belki de bu konularda ondan daha deneyimli olan arkadaşlarına, mesela Seda Sayan’a soracaktır. Ama ekrana çıkması her açıdan hayırlıdır; <i>Öyle Bir Geçer Zaman Ki</i> dizisindeki rolü hatırına kitapları yeniden piyasaya sürülen şair <b>Orhan Alkaya</b> gibi, yazarlık kariyerini erken yaşta terkettiğini açıklayan (ama Sezen Cumhur Önal’ın jübileleri benzeri) bir sene sonra tekrar kitap yayımlayan Kiremitçi’nin romanları da tekrar bestseller listelerine girer. Üstelik bu işlerin içinde olduğumdan iyi bilirim; her zaman artistler yazarlardan fazla para kazanır. Hem Ayşe Arman’la yaptığı röportajdaki fotoğrafları photoshop hilesi değilse, ekrana çok da yakışacaktır! Sadece kaş arasına bir botoks kafi...<br/><br/><b>b_altug@yahoo.com</b></p>
</div>

Kaynak: [taraf.com.tr](http://www.taraf.com.tr:80/barbaros-altug/makale-gamzedeyim-deva-bulmam.htm), [web.archive.org (arşiv bağlantısı)](http://web.archive.org/web/20140114161825/http://www.taraf.com.tr:80/barbaros-altug/makale-gamzedeyim-deva-bulmam.htm)
