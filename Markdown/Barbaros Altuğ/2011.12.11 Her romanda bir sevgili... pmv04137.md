# Her romanda bir sevgili...

*Barbaros Altuğ 11.12.2011*

<div class="yazi"><img align="left" alt="Her romanda bir sevgili..." border="0" src="http://www.taraf.com.tr/fotoraflar/makaleler/her-romanda-bir-sevgili_7618_orijinal.jpg" style="border-right-width:10px; border-color:#FFFFFF"/><p>Kültür Bakanı Ertuğrul Günay’ın açıkladığı ve 26 ilde yapılan araştırma sonuçlarına dayanan <b>Türkiye Okuma Harita</b>’sında Türklerin tanıdığı ve en çok okuduğu yaşayan yazarlar, bir nevi kare as (Türkan Şoray, Filiz Akın, Hülya Koçyiğit ve Fatma Girik vardı eskiden, artık yazarlar var), şöyle sıralanmış:</p>
<p>1. Ayşe Kulin 2. Orhan Pamuk 3. Elif Şafak 4. Canan Tan </p>
<p>Listedekilerden Ayşe Kulin, Elif Şafak ve Canan Tan 2011 yılında romanlarını yayınlayıp epey de gürültü kopardılar. Listenin iki numarasında yer alan Orhan Pamuk ise kendine 2012 yılını hedef seçmiş.</p>
<p>Bu konuda ilk adım da atıldı; sadece bu haftasonunun değil önümüzdeki yılın entelektüel magazin olayının (erkek kılığında İskender ya da GAY romanı tartışması benzeri) Orhan Pamuk ve yeni sevgilisi ressam <b>Karolin Fişekçi</b> olacağı belli oldu! Dün bu konuda yapılmış tam 17 adet haber vardı! </p>
<p>Elbette sadece yeni sevgilisi ile değil yayımlanacak yeni romanı ile de Pamuk 2012 yılına damga vurmaya hazırlanıyor.</p>
<p>Nişantaşı’nın varoşla imtihanı sayılabilecek olan <b><i>Kafamda bir Tuhaflık</i></b> (<i>A Strangeness in My Mind</i>; Türkçe okuyamayan Nişantaşılı okurlarım için) Orhan Pamuk’un yepyeni romanı... </p>
<p>1990’ların sonunda sokak sokak dolaşıp boza satmaya çalışan <b>Mevlüt</b>’ün hikâyesini anlatacak olan romanda, Pamuk’un daha önce tüm romanlarında mutlaka yer alan entelektüel, varlıklı, şehirli karakterlerden eser yok! Mevlüt, Mevlüt’ün gündüzleri beraber doğalgaz sayacı okuyarak para kazandığı otuz yılık arkadaşı Ferhat, Mevlüt’ün metresi, ipsiz sapsız oğlu, garsonlar, yoksulların katıldığı dinî tarikatlar, gecekondular ve sokak satıcıları arasında geçen romana adını veren de Mevlüt’ün bozayı alanlara bağımlılık yapmak için bozasının içine kattığı uyuşturucudan geliyor! Zaman zaman kendisi de kullanıyor zaten; o nedenle hikâyede gerçek ve hayal birbirine geçiyor...</p>
<p>Benim tek derdim <b><i>sanat sanat sanat</i></b> olduğu için bu ilişkiden beklediğim ise naçizane şu; gönül ister ki yeni romanın kapak resmini de özel olarak <b>Karolin Fişekçi</b> yapsın. Üstelik yeraltından İstanbul manzaraları konulu bir romanın kapağını, en kışkırtan resimleri yapan bir ressamdan daha iyi kim becerecek? Hem magazin kısmına da bir katkı olur roman tanıtımının...</p>
<h3><br/>Televizyondan kısa kısa...</h3>
<p><b><br/>• </b>Twitter sadece Arap Baharı gibi sosyal olayların tetikleyicisi değil. En azından Türkiye’de. Nefis bir dedikodu kaynağı aynı zamanda. Geçen hafta da Medyapım’ın Genel Müdürü <b>Armağan Çağlayan</b>, Burcu Esmersoy’a ayar verdi. Esmersoy’un şu anda epey ilgi gören <i>Umutsuz Ev Kadınları</i> için “aman bana da teklif geldi” yollu konuşmalarından rahatsız olan yapımcı “sadece teklif gitmedi, çekim de yaptık ama çöpe attık” manalı, Esmersoy’un yeteneğine vurgu yapan bir açıklama yaptı; elbette Twitter’dan.<br/><br/><b>Burcu Esmersoy</b> üzülmesin! Çünkü bu konuda yalnız değil. Medyapım’ın ocak ayında yayına girecek olan yeni projesi, Nahit Sırrı Örik’ten uyarlanan <b><i>Eve Düşen Yıldırım</i></b>’daki, önce Tuna Kiremitçi’ye teklif edilen rol için <b>Rafet El Roman</b>’da karar kılınmıştı. Ama yapılan çekimlerden sonra El Roman’ın oyunculuk yeteneğinin Esmersoy’dan aşağı olmadığı anlaşılmış. Şimdi aynı rol için <b>Murat Han</b>’la çekim yapılıyor. Üstelik bu kadarla da kalmamış; diğer başrol İsmail Filiz, yerini <b>Mehmet Can</b> <b>Mincinozlu</b>’ya kaptırmış, Ahmet Levendoğlu da kadrodan çıkarılıp <b>Ahmet Gülhan</b> konmuş. Ve dizinin ilk bölümü sil baştan çekilmiş! Elbette bu tadilattan yönetmen de nasibini almış ve koltuğa <b>Bahadır Er</b> oturmuş. </p>
<p>Yani Burcu Hanım sorun sizin muazzam oyunculuk yeteneğinizde olmayabilir; hatta yeni bir Pizza Hut reklamı için seçilmiş bile olabilirsiniz şu anda...</p>
<p><b><br/>• </b>Yeni sezona hazırlanan bir başka uyarlama da Selim İleri’nin Ömer Kavur yönetmenliğinde çekilen senaryosu <b><i>Kırık Bir Aşk Hikâyesi</i>. </b>Orijinal senaryodaki gibi Ayvalık’ta geçecek olan hikâye günümüze aktarılmış durumda. Ama film ile de bağlarını koparmadan; başrol erkek karakteri, orijinal filmdeki Kadir İnanır’ın oynadığı Fuat karakterinin yeğeni genç <b>Ateş</b>. Bu nedenle dizide konuk oyuncu olarak <b>Kadir İnanır</b>’a teklif götürülmesi planlanıyor.</p>
<h3><br/>Anzaklar geliyor</h3>
<p>Hayır onlar her sene geliyor aslında; yani Anzaklar. Ama Türklerin duruma uyanması yeni. 2015 Gelibolu çıkartmasının başlamasının 100. yılı ya, bizim yapımcılar da kolları sıvayıp bu durumu elbette ki “tamamen duygusal” sebeplerden gişe hâsılatına döndürmenin yollarını aramaya başlamış.</p>
<p>Erken kalkar yol alır ve Türkler erken uyanmayı sevmez (ben de!). <i>Yüzüklerin Efendisi</i> filminin yüz ödüllü yönetmeni (abartıyorum efendim, hemen düzeltme yollamayın) ve üstelik Yeni Zelandalı yönetmeni <b>Peter Jackson</b>’ın Gelibolu çıkartmasının 100. yılı için neredeyse Türkiye bütçesine yakın bir parayla bir film yapacağı biliniyor. Kendisi bir tv programında açıkladı zira. Zaten kendi hazırladığı biyografisinde yönetmen olarak hayalinin büyük bir Gelibolu filmi yapmak olduğunu yazan, çıkartmanın 75. yılı için Gelibolu’ya gelen ve dedesi Gelibolu’dan şeref madalyası olan bir yönetmen için bundan doğal ne olabilir?</p>
<p>Ama bugüne kadar Çanakkale’ye ilgisi herhalde deniz kenarında ucuz arsa kapatmakla sınırlı kalan Türk Eisenstein’ı (evet uzun zamandır yoktu köşemizde) <b>Sinan Çetin</b>’in ofisinin arka bahçesinde kotardığı ve başrolüne de kendi çocuklarını tıkıştırdığı <b>Gelibolu</b> filmini sanırım sadece ben merak etmiyorum! Gösterime girebilirse epey eğleneceğimiz kesin. İçinde Çetinvari tüm ustalıklar mevcut; ben yeni bir Komser Şekspir geleceği umudundayım...</p>
<p>Ama Çetin’in komedi türünde verdiği başyapıtın rakibi ciddi. Zira <b>Serdar Akar</b> uzun zamandır üzerinde çalışılan <i>Gelibolu</i> filminin hazırlıklarını bitirme aşamasında. Epey büyük bir bütçeyle çekilecek film uluslararası bir ortak yapım olacak.</p>
<p>Akar’ın projesi için ilk görüşülen isimlerden olan <b>Buket Uzuner</b>’in romanı Uzun Beyaz Bulut- Gelibolu ise Türk-Avustralya ortak yapımı olarak 2015 yılına Jackson’a rakip olarak hazırlanıyor. Filmin Türk yapımcısı ise Kutluğ Ataman’la Perihan Mağden’in romanından uyarlanan <i>İki Genç Kız</i> filminde beraber çalışan <b>Gülen Güler</b>.<br/><br/><b>b_altug@yahoo.com</b></p>
</div>

Kaynak: [taraf.com.tr](http://www.taraf.com.tr:80/barbaros-altug/makale-her-romanda-bir-sevgili.htm), [web.archive.org (arşiv bağlantısı)](http://web.archive.org/web/20140116084910/http://www.taraf.com.tr:80/barbaros-altug/makale-her-romanda-bir-sevgili.htm)
