# Ben sizin babanızım

*Barbaros Altuğ-2 28.08.2012*

<div class="yazi"><img align="left" alt="Ben sizin babanızım" border="0" src="http://www.taraf.com.tr/fotoraflar/makaleler/ben-sizin-babanizim_6387_orijinal.jpg" style="border-right-width:10px; border-color:#FFFFFF"/><p>Allah korusun; kat’i surette kendimden bahsetmiyorum. Baba olmamak için gerekli tüm önlemleri aldım bugüne kadar (hızla üreme yaşını geçmeye çalışmak da dâhil). Başlık düşüklükte sınır tanımadığımız günlerden hatıra bir şarkı; üstelik söyleyenle de adaşım! Ama boşu boşuna, sadece zamanında neler dinlediğinizi yüzünüze vurup üzmek için de hatırlatmıyorum elbette bu muazzam sanat eserini.<br/><br/><br/></p><b>
<p>Öl de ölelim, gül de gülelim</p></b>
<p>Evet, Türkiye’nin ortak bir ruhu varsa eğer işte bu şarkıda simgeleşmiş heykel gibi: Öl de baba ölelim, gül de baba gülelim, sev de baba sevelim nakaratı Barbaros Hayrettin’in. Babalarımız ve kendilerini baba olarak görenlerin geh geh sırıtarak dinlediklerine eminim bu şarkıyı. Zira bu topraklarda bir kere sperminiz yanlışlıkla da olsa bir yumurtayı döllemişse ölene kadar hak kazanıyorsunuz o spermin yarattığı hayat üzerinde. İster öldürür ister güldürür ister sürüm sürüm süründürür rezil edersiniz artık...<br/><br/><br/></p><b>
<p>Kaynana Semra mı?</p></b>
<p>Çok değil son bir iki haftada arka arkaya yüzümüze vuruldu bu gerçekler yeniden. Önce gazetecilerle son sıralarda geçinememesinden mi nedir <b>Cem Yılmaz</b> aleyhine bir mini kampanya başlatıldı.</p>
<p>Elbette nerde bayağılık orda <i>Habertürk</i> atasözünü haklı çıkarmak lazım her koşulda; gittiler <b>Ahu Yağtu</b>’nun babası ile okuyanın yüzünü kızartan rezillikte bir haber yaptılar. Yağtu’nun senelerdir görmediği ve belli ki Cem Yılmaz’ın da çerçöp gazetelere bir kez daha malzeme vermemek için “gelsin düğüne de” diye kerhen çağırdığı adam ağzımızın açık kaldığı bir dilsel şiddetle daha birkaç günlük anne olan kızının hayatını mahvetmeye ant içiyordu!</p>
<p>Daha bu korkunç “haberciliğin” üstü örtülmeden (herkes marifetli kediler değil, bırakıyorlar ortada yaptıktan sonra işte böyle) bir diğer “baba” girdi hayatımıza.<br/><br/><br/></p><b>
<p>Hür doğdu hür yaşar o</p></b>
<p>Bu seferki çocuğu ile dargın falan da değildi anladığımız; <b>Meltem Cumbul</b> ile evlenmesine kızmıştı oğlunun. Güzide açıklamalarına <i>Milliyet</i>’ten ulaştığımız baba Erol Özbaş’ın “Ben bunlara imam nikâhı kıyardım” bölümünde gösterdiği istikametin 2000 yılında hakikaten imam nikâhı ile evlenmiş olduğunu öğrendiğimiz “hür kadın” Ajda Pekkan olmasına mı şaşalım, Meltem Cumbul’un daha evlendikten 24 saat sonra kaynana Semra’dan hallice bir kayınbabayla karşılaşmasına mı bilemedik.</p>
<p>Ama babalık bu topraklarda ucu bucağı olmayan bir müessese; bu müesseseden hassas ruhlu mimar <b>Nevzat Sayın</b> mesela (herhalde) son yazımda yavrucağı <b>Yıldırım Türker</b>’e “hadsizce” dil uzatma cüretimi beni büyüklerime şikâyet ederek yerine getiriyor babalık vazifesini. Yıldırım Türker’in dili de eli de sağlam; e elliyi devirdi, babaya ihtiyacı var mıdır? Yoktur. Ama yazdığım “tuhaf yazı” (böyle diyor ucu yakılmış şikâyet mektubunda) bu hassas babaya çok dokanmış nedense! </p>
<p>Bayram değil seyran değil mimar beni neden öptü demeyeceğim ben de o zaman ve Meltem Cumbul’un kayınbaba Semra’sına çektiği şahane hareketi çekeceğim kendisine. Parmağımda Cumbul gibi bir yüzük olmadığı için artık hangisini gösteririm belli olmaz.<br/><br/><b>b_altug@yahoo.com</b></p>
</div>

Kaynak: [taraf.com.tr](http://www.taraf.com.tr/barbaros-altug-2/makale-ben-sizin-babanizim.htm), [web.archive.org (arşiv bağlantısı)](http://web.archive.org/web/20131107121802/http://www.taraf.com.tr/barbaros-altug-2/makale-ben-sizin-babanizim.htm)
