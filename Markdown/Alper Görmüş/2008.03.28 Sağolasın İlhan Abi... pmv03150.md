# Sağolasın İlhan Abi...

*Alper Görmüş 28.03.2008*

<div class="yazi">Aslında uzun, benzeri görülmemiş ölçüde uzun bir başlık atabilmem mümkün olsaydı, sadece “İlhan Abi”ye değil, Cumhuriyet Ankara Temsilcisi Mustafa Balbay’a da teşekkür edecek, oradan meseleyi kendi abime bağlayacak ve şöyle diyecektim: “Sağolasın İlhan Abi, sağolasın Mustafa Balbay, sayenizde abimi Cumhuriyet’e atılan bombaların Ergenekon bombaları olduğuna ikna edebildim.”
Evet, benim, Cumhuriyet okuru, ulusalcı abimi bu yönde ikna edebilmek gibi bir sorunum vardı. Çünkü Cumhuriyet, Ümraniye’de ele geçirilen Ergenekon bombalarıyla kendi bahçelerine atılan bombalar arasında bir türlü irtibat kurmuyordu ve bu nedenle de abim benim bütün dil dökmelerime rağmen bir türlü ikna olmuyordu. Nihayet geçtiğimiz günlerde İlhan Selçuk “Bu ne saçma iş, benim, benim gazetemi bombalayanlarla nasıl bir ilişkim olabilir ki” dedi de nihayet rahat bir nefes alabildim.
Bana bu kadarı yetecekken, sağolsun, Mustafa Balbay salı günü katıldığı bir televizyon programında (“Neden?”, Can Dündar, CNNTürk), “eğer yaklaşırlarsa kameraların da tespit edebileceği” bir belge marifetiyle gazetenin bu ilişkiyi asla gizlemediğini ispata çalıştı ve benim elime ikinci bir ispat aracı daha geçti. Belge, Danıştay davasına müdahil olarak katılan Cumhuriyet avukatlarının bu ilişkinin soruşturulmasına ilişkin mahkemeye sundukları dilekçeydi.
İyi de, bizim avukatlara sözümüz yok ki, ben zaten daha önce burada bu dilekçeye ve Cumhuriyet gazetesinin konuya ilgisizliğine gönderme yaparak “Bu avukatlara çok üzülüyorum” dememiş miydim?

28.03.2008</div>

Kaynak: [taraf.com.tr](http://www.taraf.com.tr:80/alper-gormus/makale-sagolasin-ilhan-abi.htm), [web.archive.org (arşiv bağlantısı)](http://web.archive.org/web/20101115130609/http://www.taraf.com.tr:80/alper-gormus/makale-sagolasin-ilhan-abi.htm)
