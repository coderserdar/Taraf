# Hep birlikte haber gizlediğimiz günlerdi, ne güzeldi!

*Alper Görmüş 20.06.2008*

<div class="yazi">Sondan bir önceki, “Kartel medyasını hatırlamanın tam zamanı” başlıklı yazımda (13 haziran), laik okurlara hitap eden gazeteler kümesinde son yıllarda meydana gelen çok önemli bir değişikliğe işaret etmiştim. 

O yazının temel tezini bir daha hatırlatayım: Diyordum ki, laik okurlara hitap eden medyada, eski yapının tersine, “demokrasi”yi öncelikle vurgulayan gazeteler var artık (eskiden tümü, hele “darbeli anlar”da sivil siyasetin çanına ot tıkamak için kampanyalar düzenler, laik kamuoyunu büyük bir baskı altında tutarlardı).

“AKP medyası” adlandırması da, bana bu çerçevede gayet kullanışlı bir icat olarak görülüyor. Böylece, bu yeni küme, “dinci” olarak nitelenip kolayca laik kamuoyunun göz menzilinden uzak tutulabilen gazetelerle ortak bir başlık altında mütalaa edilecek, gözden düşürülecekti.

Sözünü ettiğim yazıda, “Laik basın”daki bu demokratik yarılma sonunda ortaya çıkan gazetelerin hatadan vâreste olmadığını da söylemiş, mesela gazeteciliğimizin en tatsız uygulamalarından biri olan “haber gizleme”nin Sabah’tan bir örnekle bu cenahta da varlığını sürdürdüğünü belirtmiştim. “Fakat, bakın” demiştim, “Sabah’ın böyle bir halt yediğini ‘CHP medyası’nı izleyen okurlar da duydu. Yarın tersi olsa, onu da duyabileceğimiz çeşitlilikte bir medyamız var. Peki, Türk basınının ‘kartel’ günlerini hatırlıyor musunuz? Laiklerin sadece ‘laik medya’yı okuduğu, bir haber gizlenecekse bütün ‘laik medya’nın gizlediği, dolayısıyla laik kamuoyunun hiç duymadığı çok önemli haberlerin geçit resmi yaptığı günleri?..”

Sıra şimdi, geçen hafta “Radikal” mavzuu nedeniyle veremediğimiz bu örneklere geldi.

Kolayca tahmin edebileceğiniz gibi, haber gizleme pratikleri başlıca üç alanda ortaya çıkıyordu: “Ordumuz”un rahatsız olacağı haberler, “hükümetimiz”in rahatsız olacağı haberler ve nihayet “patronumuz”un rahatsız olacağı haberler... Yerimiz dar, o nedenle her birini birer örnekle hatırlatacağım:


Jandarma’da kaybolan iki HADEP’li

2001 yılının ocak ayında Mardin’in Silopi ilçesinde yaşanan bir “kaybolma-kaybedilme” olayı, bölgede büyük bir korkuya yol açtı. Çünkü son birkaç yılda, önceki yılların tersine bölgede hiçbir “kaybolma” olayı olmamıştı ve şimdi anlatacağımız olay “acaba yeniden mi başlıyor” sorularına yol açarak büyük bir gerimi tetiklemişti.

Haber ilk olarak “ora”larda çok sevilen, “bura”larda pek bilinmeyen Yeni Gündem gazetesinin manşetinde yer aldı... Habere göre, Halkın Demokrasi Partisi (HADEP) Silopi İlçe Teşkilatı’nın iki yöneticisi (Serdar Tanış ve Ebubekir Deniz), 25 Ocak 2001’de davet edildikleri Silopi Jandarma Komutanlığı’na gitmişler, bir daha da kendilerinden haber alınamamıştı...

“Ora” basını konuyu manşetlerinden indirmezken, “bura” basını tam 12 gün boyunca kulağının üstüne yatmış, habere tek sütunluk bir yer dahi ayırmamıştı... 12. Günün sonunda sanmayın ki büyük gazeteler konuya el attı; hayır, sadece Radikal’de yer aldı haber. Hürriyet, 30. günde “Bir ay geçti, hâlâ kayıplar” diye girdi habere, Sabah onu da yapmadı. 

Bu korkunç olay, kamuoyunda hiçbir iz bırakmadan kapandı. İki HADEP yöneticisi hâlâ “kayıp”. Bugün olsaydı, böyle mi olurdu?


“Kaynana” haberi sadece “dinci” basında

2000 yılının yaz ayları... İktidarda DSP-ANAP-MHP koalisyonu var. Başbakan Ecevit, Başbakan yardımcılarından biri de Ecevit’in sağ kolu Hüsamettin Özkan. 

Hazine Müsteşarlığı’nın, sahibi Murat Demirel olan ve sonradan el konacak Egebank soruşturması için görevlendirdiği üç murakıp, 27 Haziran 2000 tarihli raporlarında Egebank’tan Goldbis adlı paravan bir firmaya (gerçekten paravan ama, adresi dahi olmayan bir “firma”dan söz ediyoruz), 1 trilyon 662 milyar 900 milyon lira kredi açıldığını belirlediler. Kredinin gönderildiği Vakıfbank Taksim ?ubesi yetkilileri, bu paranın aynı gün kendilerine verilen sözlü talimat sonucu şu üç kişinin hesabına geçirildiğini bildirdiler murakıplara:

Egebank Anonim ?irketi Yönetim Kurulu Üyesi Aydoğan Semizer’in aynı bankadaki hesabına 1 trilyon 316 milyar 24 milyon 721 bin 250 lira... Egebank Anonim ?irketi Genel Müdürü Esat Erkuş’un hesabına 277 milyar 500 milyon 223 bin lira... Hatice Betül Özbay’ın hesabına 69 milyar 375 milyon 55 bin 750 lira... 

Hatice Betül Özbay, Başbakan Yardımcısı Hüsamettin Özkan’ın annesiydi. Hesabına yatan para o günkü kurdan dolara çevrildiğinde milimi milimine 250 bin dolar ediyordu, zaten hesabına da dolara çevrildikten sonra yatırılmıştı bu para. 

Özbay, murakıplara şöyle izah etmişti durumu: Aydoğan Semizer kendisinin avukatıydı, sözü edilen para da onun adına sattığı sekiz dairenin karşılığıydı.

Murakıplar tabii ki tatmin olmamıştı cevaptan; raporlarında konunun mutlaka yargıya taşınması gerektiğini yazdılar. Ne var ki büyük basın gazeteleri, Yeni ?afak’ın günlerce manşetten izlediği bu ilginç gelişmeyi kesinlikle görmediler.

Hürriyet, Milliyet, Sabah ve öbür büyük grup gazeteleri nihayet aradan haftalar geçtikten sonra, Ecevit’in, Aydoğan Semizer’in sözlerine dayanarak “İnceledik, yokmuş bir şey,” demesiyle ve sadece bu kadarıyla haberi duyurdular okurlarına. 

Milliyet, 20 Ekim 2000 tarihli sayısında haberi şöyle verdi: “Egebank skandalına karıştığı iddia edilen Başbakan Yardımcısı Hüsamettin Özkan’ın kayınvalidesi Hatice Özbay’ın masum olduğu ortaya çıktı.” Gazete, haberini “günlerdir kamuoyunda merak uyandıran gelişme” diye takdim ediyordu ama okurları “gelişme”den tek kelimeyle haberdar olmamıştı o güne kadar. 

Bir yıl kadar sonra, Doğan ve Bilgin grupları, Hüsamettin Özkan’ı komutanların da talebi doğrultusunda Ecevit’in yerine Başbakan yapma yolunda militan gayret içine girdiler; mesele böylece anlaşılmış oldu. 

Bu esrarengiz olay da “laik kamuoyu”nun göz hizasına bile giremeden kapandı. Bugün olsaydı, böyle mi olurdu?


Patronun ihalesi iptal ediliyor 

Danıştay 10. Dairesi, 13 Haziran 2000’de, Doğan Holding’in kazandığı elektrik dağıtımı ihalesini iptal etti. Haber Doğan Grubu’na bağlı Hürriyet, Milliyet, Posta ve Radikal dışında kalan gazetelerin 14 haziran tarihli sayılarında yer aldı.

Hikâyenin devamı da var: Danıştay İdari Dava Daireleri Genel Kurulu 23 haziranda, 10. Daire’nin iptal ettiği elektrik dağıtım ihalesinin geçerli olduğuna karar verdi. Bu haber, 10. Daire’nin iptal kararını hiç görmeyen Hürriyet, Milliyet ve Radikal tarafından geniş bir biçimde kullanıldı. 

Yani “iptal” haber değildi ama “iptalin iptali” haberdi. Bu arada Doğan medyası okurları, “iptal”i de “iptalin iptali” vesilesiyle öğrenmiş oluyorlardı. 

Fark etmişsinizdir: Bu son örnek önceki iki örneğe benzemiyor. Burada, bir grubun gizlediği bir haber, öbür gazetelerde geniş bir biçimde yer alıyor ve kamuoyundan gizlenememiş oluyor.

Neden? Çünkü ilk iki örnekte “Laik Ordumuz” ve “Laik Hükümetimiz” söz konusuydu ve yekpare bir blok görünümü arz eden o zamanki “Laik Medya” gerektiğinde “haber gizleme”de ortak hareket ediyordu. Oysa son örnekte laik kamuoyundan gizlenmesi gereken bir şey yoktu, ortada bir patronun doğrudan çıkarı söz konusuydu ve onu da gizlemesi gerekenler gizlemişti zaten.

Diyorsanız ki, medya gruplarının birbirlerinin kirli çamaşırlarını fâş etmesi bize yeter, öbür haberleri gizleseler de olur, tamam o zaman, eski güzel günler sizin olsun…

20.06.2008</div>

Kaynak: [taraf.com.tr](http://www.taraf.com.tr:80/alper-gormus/makale-hep-birlikte-haber-gizledigimiz-gunlerdi-ne.htm), [web.archive.org (arşiv bağlantısı)](http://web.archive.org/web/20101115124350/http://www.taraf.com.tr:80/alper-gormus/makale-hep-birlikte-haber-gizledigimiz-gunlerdi-ne.htm)
