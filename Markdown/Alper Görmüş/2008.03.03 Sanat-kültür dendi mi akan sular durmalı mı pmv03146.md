# Sanat-kültür dendi mi akan sular durmalı mı?

*Alper Görmüş 03.03.2008*

<div class="yazi">29 ?ubat tarihli Taraf’ın arka sayfasında yayımlanan, Gustave Courbet’nin L’Origine Du Monde (Dünyanın Başladığı Yer) tablosu, bana derhal Eylül 2000’deki bir tartışmayı hatırlattı. Tartışmanın konusu, Bukowski’nin Açık Radyo’da yayımlanan “müstehcen” bir hikâyesiydi. RTÜK, bu yayın nedeniyle radyoya kapatma cezası vermişti. Konuyu Medyakronik’te ele alacağımız gün Ümit Kıvanç’la tartıştık (Kürşat Bumin o günlerde tatildeydi) ve ortak bir Medyakronik tutumu belirleyemedik. Ben, kapatma cezasına karşı çıkmakla birlikte, bir mecra için uygun olabilecek bir yayının, başka bir mecra için uygun olmayabileceğini, medeni ülkelerde bu ayrımın gözetildiğini hatırlatarak söz konusu hikâyenin bir radyo yayını için uygun olmadığını savundum. Biz tartışırken, uzun yıllar BBC’de çalışmış, Batı basınını çok iyi izleyen bir gazeteci olan Edip Emil Öymen’in mektubu ulaştı elimize. Yazı benim görüşlerimi tümüyle kapsadığı için ayrıca bir metin kaleme almadım. Konuyu Ümit Kıvanç, Edip Emil Öymen ve Prof. Veysel Batmaz’ın yazıları üzerinden değerlendirdik.
Öymen, şöyle diyordu yazısında: “Edebi eserlerin radyo veya televizyona uyarlanmasında da ‘sağduyu’ ile hareket edilir. (...) Ne Henry Miller’ın ne başkasının çarşıda satılan eserlerindeki açık saçık ifadeleri, olduğu gibi alıp BBC’de veya başka bir radyoda kimse yayınlayamadı. Yayınlanan, hep ‘abridged’ (yani kısaltılmış) biçimleri oldu. Neden? Çünkü radyo-televizyon yayıncılığı kamusal bir hizmet sayıldığı için... Tıpkı gazeteler gibi. Yani, yayıncılığın belli kuralları, ahlaki ilkeleri, estetik ve usul-erkân yöntemleri olduğu için.”
Bizim meseleye bağlarsak: O tablo bir kitapta olur tabii; ya da bir filmde, bir sergide... Ama bir günlük gazetede ya da televizyonda olmaz!</div>

Kaynak: [taraf.com.tr](http://www.taraf.com.tr:80/alper-gormus/makale-sanat-kultur-dendi-mi-akan-sular-durmali-mi.htm), [web.archive.org (arşiv bağlantısı)](http://web.archive.org/web/20101115130929/http://www.taraf.com.tr:80/alper-gormus/makale-sanat-kultur-dendi-mi-akan-sular-durmali-mi.htm)
