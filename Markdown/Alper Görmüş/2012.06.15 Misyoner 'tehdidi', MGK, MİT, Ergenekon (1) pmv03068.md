# Misyoner ‘tehdidi’, MGK, MİT, Ergenekon (1) 

*Alper Görmüş 15.06.2012*

<div class="yazi"><p>Ne zamandır ortalıkta tuhaf bir hava oluştu: Özel yetkili mahkemeler üzerinden yürüyen tartışma, Türkiye’nin darbeli, karanlık geçmişini hatırlatmayı ve o geçmişle hesaplaşmayı kararlılıkla savunmayı neredeyse <b>“ayıp” </b>bir şey haline getirdi.</p>
<p>Bu çerçevede ortaya çıkan ve birçok karanlık noktayı birbirine bağlayarak o geçmişi aydınlatmada önemli roller oynayabilecek yeni bulgular, bu hava nedeniyle fazla bir heyecan yaratmıyor. Mesela Malatya’daki Zirve katliamına dair yeni iddianameden sızan bilgiler ve gazeteci Adem Yavuz Arslan’ın yeni kitabı tam böyle bir duruma işaret ediyor.</p>
<p>Ortaya çıkan yeni bilgiler başlıca üç noktaya işaret ediyor: <b>a) </b>2002-2007 arasındaki azınlıklara ve misyonerlere karşı kampanya, <b>“ciddi”</b> derin devletle <b>“süfli” </b>Ergenekon şebekesinin yollarının en fazla kesiştiği alandır, <b>b)</b> İşte bu nedenle asıl Ergenekon davası Zirve davasıdır, <b>c)</b> Hrant Dink cinayeti çözülecekse eğer, bu noktadan gidilerek çözülecektir.</p>
<p>Bugün ve salı günü, 2003-2007 arasındaki kampanyayı ve bu kampanyanın aynı dönemdeki darbe girişimleriyle bağlantısını ele alan iki yazı kaleme alacağım.</p>
<h3><br/>Korkutarak “kafes” içinde yaşamaya razı etmek!</h3>
<p>Türkiye’nin <b>“normal”</b> bir demokrasi olmasını istemeyen darbeci-vesayetçi güçlerinin siyasi <b>“proje”</b>lerine toplumun bir bölümünü de katmak için kullandıkları temel motif artık bütün çıplaklığıyla ortaya çıktı: Muhtelif korku nesneleri üreterek toplumu paralize etmek, bu arada en fazla korkmuş kesimleri kendi ürettikleri güvenlikli <b>“kafesler”</b> içinde yaşamaya razı etmek (yani ölümü göstererek sıtmaya <b>“eyvallah”</b> dedirtmek). Bu üretilmiş rıza, en iyi ifadelerinden birini <b>“Türkiye darbeyle 20 yıl geriler, irticayla 100 yıl”</b> şeklindeki internet vecizesinde bulmuştu.</p>
<p>2002’de <b>Adalet ve Kalkınma Partisi (AK Parti) </b>iktidara gelene kadar temel olarak iki korku nesnesi etkili bir biçimde kullanılmıştı: İrtica ve bölücülük.</p>
<p>Gerek AK Parti’nin bu alanların darbeciler-vesayetçiler tarafından sömürülmesinin önünü tıkayacak siyasetler uygulaması, gerekse de bu eski korku nesnelerinin çiğnene çiğnene etkisini kaybetmiş olması, 2002’den sonra yeni korku nesnelerinin toplumun <b>“kullanımına” </b>sunulmasını gerektirdi. </p>
<p>İşte 2003-2007 arasında Hıristiyan misyonerlere ve azınlıklara karşı yürütülen büyük kampanya bu ihtiyaç doğrultusunda tasarlanıp piyasaya sunuldu ve hepimizin bildiği gibi bu operasyona zaman zaman kanlı tuzaklar da eşlik etti.</p>
<p>Geçtiğimiz günlerde tamamlanıp mahkemeye sunulan Malatya Zirve katliamı iddianamesi ve gazeteci Adem Yavuz Arslan’ın yeni çıkan kitabı <i>Ergenekon’un</i> <i>Zirvesi</i>, Hıristiyan misyonerlere ve azınlıklara karşı yürütülen kampanyanın kodlarını çözmede yeni ipuçları sunuyor. </p>
<p>Önceki bilgilerimiz ve ortaya çıkan yeni bilgiler, 2003-2007 arasındaki kampanyanın <b>a)</b> doğrudan doğruya devletin en yüksek karar organı olan Milli Güvenlik Kurulu kararıyla ve inisiyatifiyle başlatıldığını, <b>b)</b> Milli İstihbarat Teşkilatı’nın, kampanyanın kanlı tuzakları dâhil işin içinde olması ihtimalini güçlendirdiğini, <b>c)</b> Ergenekon teşkilatıyla devletin kampanyayı işbirliği içinde kotardığını gösteriyor.
                                    	<br/><br/>
<a class="lnk2" href="/web/20120831104207/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr:80/alper-gormus/makale-misyoner-tehdidi-mgk-mit-ergenekon-1.htm), [web.archive.org (arşiv bağlantısı)](http://web.archive.org/web/20120831104207/http://www.taraf.com.tr:80/alper-gormus/makale-misyoner-tehdidi-mgk-mit-ergenekon-1.htm)
