# Hürriyet sansürünün gözünden kaçmış Yalçın Bayer bombaları...

*Alper Görmüş 31.10.2008*

<div class="taraf_structure_2col_1zq">
<div class="margen_n">



 <p>Bugün köşemi haddinden fazla ciddi ve önemli bir konuya ayıracaktım, fakat <i>Hürriyet </i>gazetesi genel yayın yönetmeni Ertuğrul Özkök’ün gazetedeki bir “sansür” olayını fâş eden yazısı (28 ekim) zihnimde öyle eğlenceli çağrışımlara yol açtı ve bunları sizinle paylaşma konusunda öyle büyük bir arzu duydum ki, fazlaca düşünmeden ilk planımdan vazgeçiverdim (ilk planımda ne olduğunu salı günü görürsünüz).<br/><br/>Daha başlıktan (“<i>Hürriyet</i>’te bir sansür olayı”), her şeyi bütün açıklığıyla anlatacağını ima ediyordu Ertuğrul Özkök... Nitekim:<br/><br/>“<i>Hürriyet</i>’te ‘sansür’ örneği mi istiyorsunuz? Buyurun size daha geçen cumartesi günü yaşanan bir sansür ‘vakası’. Sansürü yapan sadece ben değilim. Bir de suç ortağım var. Geçen cumartesi günü yazı işlerinde dolaşırken, ilginç bir tartışmaya tanık oldum. Yazı İşleri Müdürümüz Doğaner Gönen, yazarımız Yalçın Bayer’le tartışıyordu. Bir okuyucusu, Yalçın Bayer’e ilginç bir şey yazmıştı. Özellikle muhafazakâr gazeteler, Ergenekon davasıyla ilgili temsili resimler yayınlıyor. Bayer’in okuyucusu, ‘Bir dinci gazetede yayınlanan fotoğrafta, sanıklardan birinin kasıtlı biçimde Atatürk’e benzetildiğini’ iddia ediyordu. Böylece o mahkemede Atatürk’ün de yargılandığı havasını vermek istiyorlardı. Doğaner Gönen, telefonda Yalçın Bayer’e, ‘Bunun saçma bir iddia olduğunu, resimdeki kişinin kesinlikle Atatürk’e benzemediğini’ anlatmaya çalışıyordu. Tartışmaya ben de müdahil oldum. Gerçekten saçma sapan bir iddiaydı. Sonunda ikimiz, Yalçın Bayer’i ikna etmeyi başardık ve o da okuyucu mektubunu koymamayı kabul etti.”<br/><br/>Özkök, bu “sansür” olayından, birincisi “araçsal”, ikincisi “ilkesel” olmak üzere iki sonuç çıkartmıştı:<br/><br/>Araçsal sonuç (isim vermeden, Emin Çölaşan’ın “Özkök benim yazılarımı sansürlüyordu” iddialarına cevap veriyor): “Evet biz <i>Hürriyet</i>’te ‘ortak aklın’; saçmalıklara, yalan dolan iddialara, komplo teorilerine yol vermemesini sansür olarak nitelemiyoruz. Ama kendini ‘Tanrı yazar’ kabul eden bazıları geçmişte, yalanlarına, iftiralarına müdahaleleri ‘sansür’ diye yutturmaya çalışmaktan vazgeçmiyor. Biz de diyoruz ki, onlara göz yummak, ‘basın özgürlüğü’ değil, suç ortaklığıdır.”<br/><br/>İlkesel sonuç: “Neyse asıl konum sansür değil, toplumdaki bölünmenin ‘deli saçmalarını’ bile, toplumun bir bölümünün gözünde nasıl ‘makul’ ve ‘itibarlı’ gerçekler haline getirdiğini anlatmaktı. Kutuplaşmanın körleştirdiği gözler, yozlaştırdığı akli melekeler, en mantıksız şeyleri bile geçer akçe haline getiren canavarlara dönüşüyor. Mahkeme salonunda çizilen acemi temsili resim bile, toplumun bir bölümünün gözünde, inanılmaz bir komplo teorisinin malzemesi olabiliyor.”<br/><br/>İzninizle “Tanrı yazar”la ilgili bölümü geçip “asıl konu”ya, yani “Toplumdaki kutuplaşmanın deli saçmalarını ‘makul’ ve ‘itibarlı’ gerçekler haline getirme süreci”ne odaklanmak istiyorum.<br/><br/>Örneğimizde, “kutuplaşmanın körleştirdiği gözler”in sahibi, bir okur... “Genel yayın yönetmeni” ve “yazı işleri müdürü” ile el ele vererek, okurun gazına gelmesi an meselesi olan “yazar”ı son anda ikna ediyorlar.<br/><br/>İyi de, aynı ikilinin (hatta hepsi de mühimadamlardan oluşan üçlünün, dörtlünün, beşlinin) okurları kutuplaşma gazına getirmekten başka bir amacı olmayan ve yayından sonra tamamı genel yayın yönetmeninin “hatalıydık”ına bağlanan <i>Hürriyet</i> manşetlerini (“Mini etekli kızı diri diri yaktılar”, “türbanlı doktorlar testis ültrasonunu çekmedi”, “Bir kadeh rakı artık yasak” vs. vs.) ne yapacağız?<br/><br/><b>Bayer’den unutulmaz “deli saçmaları”<br/><br/></b>Yalnız bir dakika: Yazının başında size “eğlenme” vaadinde bulunmuştum, o nedenle bu “ciddi” manşetleri geçip, Yalçın Bayer’in köşesine geliyorum... Valla, ben Bayer’in yerinde olsaydım, “sansürcü ikili”nin bu son olay vesilesiyle kendi üzerine gelmelerinden çok, köşesini hiç okumuyor olmalarına alınırdım. Öyle ya, okuyor olsalardı, o köşenin bu işlerin “odağı” olduğunu; yazar ve okurlarının birbirlerini karşılıklı olarak gaza getirmeleri suretiyle “en mantıksız şeyleri bile geçer akçe haline getiren canavarlara dönüştüklerini” görürler, “ortak aklın” gereğini yerine getirerek “<i>Hürriyet</i> sansürü”nü devreye sokarlardı. <br/><br/>Bugün size, bu köşede yer alan “sansürlük” vakalardan benim bir ve iki numaralarımı özetleyeceğim... <br/><br/>Birinci vaka: “Halka eşek eti veren belediye...” Bu, Yalçın Bayer’in 11 Ekim 2003 tarihli yazısının başlığıydı. Devamında ise şu satırlar vardı: “Eminönü Belediye Meclisi’nde geçenlerde ilginç bir istifa olayı meydana geliyor. Saadet Partili (SP) Abdülhakim Yeşilırmak, bir anda söz alarak Meclis üyelerini şoke eden bir açıklama yapıyor: ‘Siz fakir vatandaşlara yemek veriyorsunuz. Yemekte verdiğiniz etleri ben kebap eti sanıyordum, maalesef bunlar eşek etiymiş. Artık bu partide kalamam, istifa ediyorum.’”<br/><br/>İşin aslı: Partisiyle (SP) anlaşmazlığa düşen Yeşilırmak, bir belediye meclisi toplantısında söz alarak şöyle diyor (tutanaktan): “Sayın Başkan, değerli meclis üyeleri, siyasetin böyle olduğunu bilseydim, siyasete girmezdim. Girdiğime de pişman oldum. Onun için kusura bakmayın, ben artık yokum. Haydi, Allahaısmarladık. (...) Affedersiniz, kebap kokusu geldi. Gittim eşşek dağlıyorlar.”<br/><br/>Tam anladığınız gibi: İstifacı meclis üyesi, SP’de “umduklarıyla buldukları arasındaki büyük fark”ı anlatmak için hepinizin bildiği halk deyimine müracaat ediyor; hepsi bu... Ve bu laf, muhtemelen “Ergenekon sanığını Atatürk olarak çizmişler” diyen okura benzer biri CHP’li belediye meclisi üyesi tarafından Yalçın Bayer’e öyle bir anlatılıyor ki, işte karşımıza bu sonuç çıkıyor. <br/><br/>Bayer, her şey ortaya çıktıktan sonra da meselenin içinden şöyle sıyrılıvermişti: “(...) SP’den istifa ederken ‘Ben niçin belediye meclis üyeliğini bırakıyorum? Eskiden burnuma kebap kokuları geliyordu, şimdi eşek kokuları geliyor’ diye konuşmuştu. Bu sözler bazı vatandaşlar ve belediye personeli arasında tedirginlik yarattığından yemeklerde eşek eti bulunduğu iddiaları ortaya atılmıştı.”<br/><br/><b>“Bayan yanı yok”tan irtica türetmece!</b><br/><br/>İkinci vakamız ise Bayer’in 5 Aralık 2007 tarihli sayfasında cereyan etmişti. “Bayan yanı yok” başlıklı yazıda şöyle deniyordu:<br/><br/>“İstanbul’da üniversite okuyan bir kız öğrenci; Ulusoy firmasına telefon ediyor. Bayram arifesinde İzmir’e yer olup olmadığını soruyor. Ulusoy’un rezervasyon hattındaki ses ‘Var’ diyerek soruyor: ‘Siz mi gideceksiniz?’ Evet yanıtını alınca da ‘Bayan yanı yok!’ diyor. Kız öğrenci şaşırarak, biraz da alay edercesine ‘Bay yanı yok mu?’ diye soruyor. Hattan şu cevabı alıyor: ‘Bizim böyle bir uygulamamız yok!’ Kız öğrenci daha fazla konuşmaya gerek duymadan telefonu kapatıyor.”<br/><br/>... Ve Yalçın Bayer’in yorumu: “Otobüsleri namaz için durdurmaya başlayan zihniyet, artık otobüsleri tamamen harem-selamlık haline getirirse, Türkiye nereye gidiyor sorusunu daha fazla sorgulamamız gerekmiyor mu?”<br/><br/>Çok uzağa gitmeye gerek yok, Bayer, arkadaşı Bekir Coşkun’un “sevdalılarının koluna takılıp saçlarını savura savura yürüyen çağdaş genç kızlarımız”a sorsaydı, onların da 10 saatlik, 15 saatlik yollarda hiç tanımadıkları erkeklerle yan yana seyahat etmek istemeyeceklerini öğrenebilirdi. Yine, küçük bir soruşturma, bu uygulamanın “irticacıların iktidarında” ortaya çıkmadığını, hep böyle olduğunu gösterebilirdi ona.<br/><br/>Fakat bu o kadar “yok artık” dedirten bir “irtica geliyor” uyarısıydı ki, Bayer’in okurları bile bu kez katılmamıştı ona. Yazar, ertesi gün, okurlarının çoğundan uygulamaya itiraz etmediklerini gösteren mesajlar aldığını itiraf etmek zorunda kaldı. <br/><br/>Bu sonuca bakınca, “Yoksa” diyorum kendi kendime, birinciliği “Bayan yanı yok”a mı vermeliydim.</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2465.htm), [web.archive.org (arşiv bağlantısı)](http://web.archive.org/web/20090207235410/http://www.taraf.com.tr:80/makale/2465.htm)
