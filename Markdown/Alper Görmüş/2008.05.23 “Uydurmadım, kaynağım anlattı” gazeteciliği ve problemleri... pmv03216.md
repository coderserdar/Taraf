# “Uydurmadım, kaynağım anlattı” gazeteciliği ve problemleri...

*Alper Görmüş 23.05.2008*

<div class="yazi">Türk basınında hiçbir haber, gazeteci Fikri Sağlar’ın (özellikle “gazeteci” diye yazdım, nedenini biraz sonra anlatacağım) gündeme getirdiği ve Vatan’ın manşete taşıdığı iddia-haber kadar tartışılmamıştı. O nedenle, geçtiğimiz salı günü ele aldığım bu konuya yeniden dönmek ve olan bitende “gazetecilik ilkeleri” açısından bir sorun görmeyen meslektaşlarımızın argümanlarını bir kez daha ele almak istiyorum.
Her şeyden önce, bu çerçevede görüş öne süren meslektaşlarımızın tümünün haberin “sağlamlığı”na delil diye gösterdikleri şu meşhur “Haberin kaynağı Fikri Sağlar alelâde biri değil” meselesiyle ilgili bir şey söylemek isterim. Bu görüşleri temsilen, Vatan yazarı Reha Muhtar’ın satırlarını aktarayım önce:
“Vatan Gazetesi’nin yazı işlerindeki arkadaşlar (...) ‘bu olay oldu’ demiyorlar... Kaynağı belli olmayan bir haber yaymıyorlar... En azından bu haberi seslendiren etkili kaynak bellidir, o da Fikri Sağlar’dır. (...) Ortada Fikri Sağlar gibi bir adam varsa... Zamanında ortaya koyduğu belgelerle hükümet düşürmüşse... Susurluk gibi bir olayın kirli ilişkilerini ortaya çıkarmışsa... Bu ülkede Bakanlık, parti genel sekreterliği yapmışsa... Söyledikleri ‘haber’dir...”
Bu “delillendirme” bütünüyle yanlış bir varsayım üzerine kuruldu ve öyle de gidiyor: Fikri Sağlar burada “gazeteci”dir ve biz okurlar için belirsiz bir haber kaynağının (“AKP çevrelerine yakın bir hukukçu”) iddialarını gündeme getirmektedir. Bu nedenle onun Susurluk günlerini hatırlatarak ne kadar “güvenilir” biri olduğu üzerine sarf edilen bütün çabalar, tartıştığımız mesele açısından hiçbir şey ifade etmez. Burada asıl, haberin kaynağının güvenilir olup olmadığıdır ki, onu da bilmiyoruz.
Aslında kaynağın güvenilirliği konusunda bir şeyler söyleyebiliriz: Hatırlayın, iddia patladıktan sonra öğrendik ki bütün gazeteciler bu yöndeki söylentilerden haberdarmışlar. Ben en son Habertürk’te Sevilay Yükselir’in Fatih Altaylı’yla yaptığı haftalık sohbetlerin sonuncusunda (21 mayıs) öğrendim; Sevilay Yükselir söylentiyi “en az 50 kez” duymuş şimdiye dek. Fatih Altaylı da iddianın, kulağına gelenlerin “en hafifi” olduğunu söyledi programda. Demek ki, Fikri Sağlar’ın kaynağı öyle özel bir bilgiye falan sahip değil, dolayısıyla onun güvenilirliğini tartışmanın da fazla bir faydası yok.
Peki, şimdi bu nedir? Madem Fikri Sağlar ve Vatan gazetesi bu söylentiyi haberleştirerek doğru bir iş yapmışlardır, aylardır kendi aralarında konuşup da bunu haberleştirmeyen onlarca gazete ve yüzlerce gazetecinin yaptığına ne ad vereceğiz?

“Uydurmadım, kaynağım anlattı”

Benim cevabım: Onların yaptığı doğru, Fikri Sağlar ve Vatan’ın yaptığı yanlış! Neden yanlış olduğunu, 2004’ün yaz aylarında Fransa’da yaşanan ve Le Monde’un “özür”üyle son bulan bir gazetecilik hikâyesine yaslanarak anlatmaya çalışayım:
Önce 28 Temmuz 2004’te Hürriyet’te yayımlanan “IRKÇI SALDIRI YALANI UYDURAN KADINA TECİLLİ HAPİS CEZASI” başlıklı şu habere bir göz atalım:
“Banliyö treninde, kendisini Yahudi zanneden eli bıçaklı bir grubun ırkçı saldırısına hedef olduğunu ileri sürerek, Cumhurbaşkanı Jacques Chirac’a kadar bütün Fransa’yı ayağa kaldıran 22 yaşındaki Marie Leblanc, yalan söylediğini itiraf edince dört ay tecilli hapis cezasına çarptırıldı. Psikolojik sorunları olduğu belirtilen ve sırf annesiyle erkek arkadaşının ilgisini çekebilmek için bu yalanı uydurduğunu itiraf eden Leblanc, iki yıl süreyle zorunlu olarak sağlık denetimi altında tutulacak.”
Haberin sahibi Le Monde, gerçeğin ortaya çıkmasından sonra ayrıntılı bir özür mektubu yayımladı. O mektuptan kısa bir bölüm bize yeter: “Görüldüğü gibi, gerçeğe çok benzemek gerçeklik değildir. Sade bir hikâye, bir delilin yerini tutmaz. Bir ‘kurbana’ ait sözler kutsal değildir. Herkesin inancı ya da saflığı gerçeklik değildir.”
Bakın, gazete, “Leblanc’ın bizzat kendisi bize anlattı bunları, biz de yazdık, ne yapabilirdik ki” demiyor, onu bir iddia olarak kabul etmek ve gazetecinin kendi araştırmasını yaptıktan sonra haberleştirmek gerektiğini anlatıp okurlarından özür diliyor. Dikkatinizi çekerim: Ortada kanlı canlı bir kaynak olduğu halde oluyor bütün bunlar ve gazete yine de “delil” diye tutturuyor.
Oysa bizim ideolojik gazeteciliğimizde, biri “işimize gelen” bir “hikâye” anlatırsa, biz artık “delil” melil aramayız. Anlatılanların sonradan “uydurma” ya da gerçeğin manipüle edilmiş bir versiyonu olduğunun ortaya çıkması durumunda da mazeretimiz hazırdır:
“Ben sadece gazetecilik yaptım, kaynağımın bana aktardıklarını yazdım, kafamdan hiçbir şey uydurmadım...” 
Oysa görüyorsunuz, “normal” gazetecilik, bir “kurban”a ait olsa bile “sözler”in “kutsal” sayılmamasını, gazetecinin mutlaka kendi “delil”lerinin peşine düşmesini; delillendiremediği takdirde, gerekirse o “sözler”i çöpe atması gerektiğini söylüyor...

Vatan’cılar 5 yıl önce tam tersini yapmıştı

Yeri gelmişken hafızamızı tazeleyelim ve “Uydurmadım, kaynağım anlattı” gazeteciliğinin muhteşem örneklerinden biriyle bitirelim... Cumhuriyet gazetesinin 23 Mayıs 2003 tarihli meşhur “GENÇ SUBAYLAR TEDİRGİN” manşetinden söz ediyoruz tabii ki. Gazetenin Ankara Temsilcisi Mustafa Balbay’ın haberine göre, Genelkurmay Başkanı Orgeneral Hilmi Özkök, Başbakan Tayyip Erdoğan’la baş başa görüşmesinde “Özellikle genç subaylarımız arasında bir tedirginlik var” demiş, ayrıca başka “rahatsızlıklar” da iletmişti...
Hilmi Özkök, gazetelerin Ankara temsilcilerinin katıldığı bir basın toplantısı yaparak (Balbay da oradaydı) manşeti yalanladı ve “lanetledi...” Balbay, her zamanki “Uydurmadım, kaynağım anlattı” klişesine yaslandı... Sonradan, kaynağının Sarıkız’cı generallerden biri olduğu ortaya çıktı... 
Cumhuriyet’in haberini Hürriyet sürmanşetten, Milliyet manşetten izledi... Hürriyet, Genelkurmay’ın haberi “gün boyu yalanlamadığına” dikkat çekerken; Milliyet, “Dört yıldızlı tepki” başlığıyla, tepkilerin beş general tarafından Özkök’e iletildiği yönünde yeni bir iddiaya yer verdi...
Bu yazıyı yüzünüzde bir tebessümle okuyacağınıza emin olduğum bir alıntıyla bitireceğim... 25 Mayıs 2003’te, yani Cumhuriyet’in manşetinden iki gün sonra Vatan, birinci sayfasından, “‘GENÇ SUBAYLAR İDDİASI VE VATAN’IN FARKLI TAVRI” başlıklı şu ilginç açıklamayla girdi konuya:
“Cumhuriyet gazetesinin cuma günü manşetten verdiği, Genelkurmay Başkanı’nın Başbakan Erdoğan’a (Genç subaylar bazı uygulamalarınızdan rahatsız) dediği iddiası, dün VATAN dışındaki büyük gazeteler tarafından da birinci sayfadan yayınlandı. (Muhtemelen aynı konu bugün de aynı gazetelerin birinci sayfalarında yer almış olacak). VATAN ise doğrulatamadığı, ancak son zamanlarda sık sık yapıldığı gibi Ankara kulislerinde şahin kadrolar tarafından bazı kulaklara fısıldanan bu konuyu ülkenin gündemine taşımayı uygun bulmadı.”

23.05.2008</div>

Kaynak: [taraf.com.tr](http://www.taraf.com.tr:80/alper-gormus/makale-uydurmadim-kaynagim-anlatti-gazeteciligi-ve.htm), [web.archive.org (arşiv bağlantısı)](http://web.archive.org/web/20101115130954/http://www.taraf.com.tr:80/alper-gormus/makale-uydurmadim-kaynagim-anlatti-gazeteciligi-ve.htm)
