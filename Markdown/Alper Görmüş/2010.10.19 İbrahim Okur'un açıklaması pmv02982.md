# İbrahim Okur’un açıklaması

*Alper Görmüş 19.10.2010*

<div class="yazi"><p><i>15 ekimde bu sayfada yayımlanan <b>“HSYK seçimleri ve ‘muhafazakâr demokrat’lar”</b> başlıklı yazıma, cumartesi sabah saatlerinde <b>Adalet Bakanlığı Basın Sözcüsü Murat Aydın</b>’dan; aynı gün akşam saatlerinde de <b>Müsteşar Yardımcısı İbrahim Okur</b>’dan iki ayrı açıklama aldım.</i></p>
<p><b><i><br/>Murat Aydın</i></b><i>’ın açıklamasında, yayım için herhangi bir tarih talebinde bulunulmuyordu. O nedenle ben de ona bugünkü köşemin bir parçası olarak yer vermeyi düşündüm. Yazıyı yayıma hazırlarken, dediğim gibi akşam saatlerinde <b>(17:39’da gönderilmişti, ben 20:00 civarında gördüm)</b> bu defa İbrahim Okur’dan bir e-mail aldım. Okur, mümkünse pazar günkü seçimlerden önce yayımlamamı istiyordu yazısını. Teorik olarak ancak seçim günü yayımlanabilirdi ama bizim gazete açısından o da mümkün değildi. O nedenle onun açıklamasına bugün yer verebiliyorum.</i></p>
<p><i><br/>Adalet Bakanlığı’nın açıklamasında <b>Okur</b>’un açıklamasında yer almayan herhangi bir şey yoktu, o nedenle onu bugün yayımlamıyorum. Fakat ısrar ederlerse bir sonraki yayım gününde ona da yer veririm.</i></p>
<p><i><br/>Aşağıda Adalet Bakanlığı Müsteşar Yardımcısı İbrahim Okur’un açıklamasının tam metnini okuyabilirsiniz.</i> </p>
<p>***</p>
<p>Sayın Görmüş,</p>
<p>15.10.2010 tarihli köşe yazınızda ismimden de bahsederek bazı iddiaları dile getirmeniz sebebiyle cevap verme ihtiyacı ortaya çıkmıştır. YSK tarafından seçim sürecinde her türlü propaganda yasaklandığından, aleyhimde propaganda teşkil eden yazınız ve yazınıza kaynak gösterdiğiniz güvenilir kaynağınızla ilgili yasal haklarım saklı kalmak kaydıyla aşağıdaki cevabımın mümkünse 17 Ekim 2010 tarihinde yapılacak seçimler öncesi köşenizde veya gazetenizde yayımlanmasını rica ederim.</p>
<p>Yazınızda bürokratların adaylığına değindikten sonra benim “koç”luğumda Adalet Bakanlığında organize bir çalışma yürütüldüğü, başsavcılar, komisyon başkanları, müfettişler ve tetkik hakimleri eliyle resmiyet içerisinde bir örgütlenme yapıldığı ifade edilmektedir.</p>
<p>Adalet Bakanlığının dün yayımlanan bildirisinde de ifade edildiği gibi Bakanlıkta bu konuyla ilgili bir çalışma sözkonusu değildir. Ben diğer 167 aday gibi özgür irademle bu seçimlerde aday olarak meslektaşlarımın oylarına talip oldum. Seçim sürecinde meslektaşlarımca davet edildiğim birkaç ille sınırlı ziyaretlerde beni davet eden arkadaşlarımla oturup sohbet ettim, sürece ilişkin düşüncelerimi paylaştım. Adaylığım süresince makamımı ve devlet imkanlarını kullandığımın söylenmemesi için adaylık resmi başvurusundan önce yıllık izne ayrılıp, makam aracı, resmi telefon, şoför ve sekreter kullanmadım. Ziyarete gittiğim yerlerde adliyelere girmemeye özen gösterdim. Başsavcı ve komisyon başkanları aracılığıyla hiçbir organizasyon yaptırmadım. Beni davet eden arkadaşlardan, katılmak isteyen arkadaşlara sohbet edeceğimizi duyurmak dışında hiçbir faaliyette bulunmamalarını istedim. Bu ziyaretlerimde müsteşar yardımcısı sıfatımla değil, bir aday olarak arkadaşlarımın huzurlarında bulunduğumu ifade ettim. Bu kadar hassas olduğumum bir konuda yazılanları haksızlık olarak değerlendiriyorum.</p>
<p>Hakkımdaki iddialar ve olgu olarak ifade ettiğiniz hususlara gelince; her insan gibi dostlarımı seçme özgürlüğü ve iradesine sahibim. Dostlarım içerisinde Ergenokonla ilişkisi tesbit edilen bir yargıç olduğunu yazmışsınız. Bildiğim kadarıyla Ergenekonla bağı tesbit edilen hiçbir hakim ve savcı bulunmamaktadır. Hakkında disiplin veya ceza soruşturulması yapılmadan hiç kimsenin bu şekilde suçlanamayacağı da açıktır. Yazınıza konu olan şahsın ismini ve bu şahsın adı geçen örgütle bağının nasıl tesbit edildiğini yazarsanız ben de daha dikkatli olabilirim. İnsanların bu şekilde etiketlenmesi ve yaftalanmasını sizin de doğru bulmadığınızı biliyorum. Lütfen insanlarla ilgili böyle iddiaları ileri sürerken daha dikkatli olalım.</p>
<p>Müsteşar Yardımcılığına atanmamda Ankara İl Jandarma Komutanlığının devreye girdiği ve yardımcı olduğu iddiası da sadece gülümseyebileceğim komik bir iddiadır. 13 yıl değişik kademelerinde görev yaptığım Adalet Bakanlığında, 10 Ekim 2010 tarihinde Personel Genel Müdürlüğü görevimi yürütürken sayın Mehmet Ali Şahin’in imzası ile Müsteşar Yardımcısı olarak görevlendirildim. Böyle bir atamanın dışarıdan bir desteğe ihtiyacı olup olmadığı bir yana, Ankara İl Jandarmada o tarihte kim görevli idi, atanmama nasıl bir katkı verildi bunu bilmiyorum. İl Jandarma komutanlığının bir atamada etkisi olduğunu iddia edenlerin bunu ispatlaması gerekmektedir. Bu iddiayı ileri sürenlerin bunu ispatlamalarını ben de merakla bekliyorum.</p>
<p>Olgu olarak bahsettiğiniz GK kursu ise; CV’de “04 Ekim 2004-18 Şubat 2005 tarihleri arasında Millî Güvenlik Akademisi 57. Dönem öğrenimini başarı ile tamamlayıp Harp Akademileri Komutanlığından diploma almıştır” şeklinde ifade edilmiştir. Milli Güvenlik Akademisi kanunla kurulmuş ve 1952 yılından bu yana kamu görevlilerine akademik eğitim vermiş bir kurumdur. Milli Güvenlik Akademisi’nde, dünya, çevre ülkeler ve Türkiye’nin ekonomik, politik, sosyo kültürel ve askeri konuları Milli Güvenliğimiz açısından incelenerek, dünya ve ülke güvenliğini ilgilendiren ve etkileyen meseleler, milli menfaatlerimizin korunması, milli gücümüzün tespiti ve değerlendirilmesi ve memleketin topyekün savunması ile ilgili, akademik seviyede eğitim ve öğretim yapılmaktadır. Bu Akademiye Bakanlıklarca aday gösterilmekte ve bu adaylardan Devlet Personel Başkanlığı ile koordine edilerek; Bakanlık Müsteşarı, Müsteşar Yardımcısı, Büyükelçi, Elçi, Elçilik Müsteşarı, Vali, Vali Yardımcısı, Kaymakam, Genel Müdür, Genel Müdür Yardımcısı, Bölge Müdürü, İşletme Müdürü, Daire Başkanı ve emsali görevlerde bulunanlar ve sayılan bu görevlere atanmaya aday durumunda olanlar seçilmektedir. Yasal bir kurumda yasal bir akademik çalışmanın 28 Şubat sürecinde yapılan amaç ve sebebi belli olmayan brifinglerle mukayese edilmesini size bu bilgiyi verenlerin bilgisizliğine bağlıyorum. Küçük bir araştırmayla bu Akademide, yılda 100 civarı bürokratın eğitime katıldığı ve ülkenin milli güvenliğiyle ilgili önemli bir eğitim faaliyeti verildiği öğrenilebilirdi. Sanıyorum CV’de yeralan diğer bilgiler YSK tarafından propaganda yasağı çerçevesinde CV’den çıkarıldığı için bu bilgi tek başına dikkat çekici bulunmuş.</p>
<p>Son olarak 15 yıldır bürokrat olmamın eleştirildiği ve bunun benim ne kadar tehlikeli biri olduğum sonucuna vardığınız bölüme değinmek istiyorum. Adalet Bakanlığı hakimlerin çalıştığı ve siyasetin etkisinin en az hissedildiği bir Bakanlıktır. Diğer Bakanlıklarda hükümetlerle birlikte bürokratlar değişirken Adalet Bakanlığında görevini hakkaniyet içerisinde yerine getiren hakimler uzun süre görev yapabilirler. Benim dışımdaki 4 Müsteşar Yardımcısından en kıdemli olanı 31 yıldır, en yenisi de 11 yıldır bu Bakanlıkta çalışmaktadır. Yine 20 yıldan uzun süredir Bakanlıkta çalışan üst düzey görevliler bulunmaktadır. İstikrar ve siyaset gölgesi olmaması övünülmesi gereken bir durumken yazınızda bunun eleştiri konusu yapılması ve tehlike olarak gösterilmesini de kamuoyunun takdirine bırakıyorum.</p>
<p>20 yıllık kamu görevim ve 15 yıllık Bakanlık hizmetim süresince milletimin değerlerine bağlı, dürüst, namuslu, sözüne güvenilen, kimseyi kandırmayan çalışkan bir insan olmaya özen gösterdim. Hiçbir zaman gizli hesapların ve gizli işlerin içerisinde yer almadım. Bu güne kadar değişik dedikodu ve iftiralarla beni yıpratmaya çalışan bazı çevrelerin şimdi yeni bir iddia ile şahsıma derin bir görüntü vermek istediklerini görüyorum. Yazılanlar ve söylenenler ne olursa olsun, ben doğru bildiğim yolda bana tüm bu imkanları sunan milletime hizmet etmeye devam edeceğim. Güvendiğiniz kaynağınızın yazdırdıklarının yargı camiasında nasıl yankı bulacağını ve meslektaşlarımın beni nasıl değerlendireceğini yarın yapılacak seçimlerde görmüş olacağız.</p>
<p>Ciddi ve güvenilen bir köşe yazarı olarak cevabımın köşenizde yer alacağı inancıyla iyi çalışmalar dilerim.</p>
<p><b><br/>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-ibrahim-okur-un-aciklamasi.htm), [web.archive.org (arşiv bağlantısı)](http://web.archive.org/web/20101020142045/http://www.taraf.com.tr:80/alper-gormus/makale-ibrahim-okur-un-aciklamasi.htm)
