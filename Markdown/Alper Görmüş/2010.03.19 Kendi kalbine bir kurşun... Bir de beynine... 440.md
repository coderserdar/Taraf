# Kendi kalbine bir kurşun... Bir de beynine...

*Alper Görmüş 19.03.2010*

<div class="yazi"><p>Başbakan Erdoğan’ın Türkiye’de kaçak olarak çalışan Ermenistan vatandaşlarına yönelik “mini tehcir” tehdidini ilk öğrendiğim anda, benliğimi derin bir utanç duygusu kapladı. Üzerinden birkaç dakika geçip de söylenen şey üzerinde düşünmeye başladığımda, bunun yalnız kalpsiz değil aynı zamanda beyinsiz bir öneri olduğunu da idrak ettim; o andan itibaren, utanmaya devam etmekle birlikte bu “politika”yı geliştirenlere kızmaya da başladım.</p>
<p>Müsaadenizle, “kalpsizlik” ve “beyinsizlik” sıfatlarını “mini tehcir” politikasını dile getirene değil, bizatihi politikanın kendisine yönelik olarak kullandığımı peşinen belirteyim. Bürokrasinin üzerinde epeyce çalıştığı ve Başbakan’ın da benimsediği anlaşılan bu “dış politika”yı, evet, ilk olarak o dile getirmiştir ama, tekrar edeyim, kullandığım sıfatların onunla hiçbir ilgisi yok. Yazılarımda hiçbir insan için, bizzat o insanın kendi belirlediklerinin dışında sıfat kullanmadım, başbakan için de kullanmam.</p>
<p>Ben karikatürist olsaydım, bu “politika”yı hicvetmek için sağ elindeki silahla kalbine, sol elindeki silahla da beynine ateş etmeye hazırlanan bir başbakan karikatürü çizerdim.</p>
<p>Meselenin kalpsizlik ve vicdansızlık yanının izahtan vareste olduğunu düşünüyorum ama, yine de yapılan şeyin neye benzediğini birkaç cümleyle anlatmaya çalışacağım: Yapılan şey, basitçe, sizi rahatsız eden bir durumun etkisini azaltacağı düşüncesiyle, o durumun oluşmasında hiçbir sorumluluğu olmayanları cezalandırmaktan ibarettir.</p>
<p>Sayın ki bir kişiye düşmanca duygular besliyorsunuz (hatta diyelim sapına kadar da haklısınız)... Düşmanınızı cezalandırmak, onu zor duruma düşürmek için tutup onun çocuğunun ayağını kırıyorsunuz. (Çok açık ki burada kalpsizliğin ve vicdansızlığın yanı sıra bariz bir ahlaki problem de var.)</p>
<p>Aynı zamanda beyinsizlik...</p>
<p>Diyelim ki, kalpsizlik bahsine kalbinizi kapadınız... “Mesele vatanın çıkarlarıysa, gerisi teferruattır” ya da “devletlerin duyguları yoktur, çıkarları vardır” falan gibi aforizmaları da yardıma çağırarak pür rasyonel bir tavır takınmaya karar verdiniz. Tamam, kabul, fakat şu ilan ettiğiniz “politika” gerçekten de amacınız doğrultusunda işe yarayacak bir politika mıdır, yoksa tam tersine hizmet edecek bir politika mıdır? Bakalım...</p>
<p>Amacınız ne? Parlamentoları etkileyerek “1915 olayları soykırımdır” kararları çıkartan Ermenistan’ı ve Ermeni diyasporasını cezalandırmak... Ve bu amaç doğrultusunda, ekmek parasından başka hiçbir şeyin peşinde olmayan Türkiye’deki kaçak Ermeni işçilerini “gönderme”nin işe yarar bir araç olduğunu düşünüyorsunuz.</p>
<p>Bakalım, amacınız doğrultusunda gerçekten de işe yarar bir araç mıdır bu? Madem soğuk rasyonel hesaplardan gidiyoruz, işe Ermeni işçi sayısından başlayalım... Bu önemli, çünkü sizin umduğunuz yarar Türkiye’deki kaçak Ermeni işçilerin sayısıyla doğru orantılı: Sayı, Başbakan’ın dediği gibi 100 bin ise, bu insanların zaten büyük bir iktisadi zorluk içinde bulunan Ermenistan’a “gönderilmesi”, Ermenistan için gerçekten de ağır bir darbe olabilir.</p>
<p>Türkiye’deki kaçak Ermeni işçilerle ilgili olarak yapılan tek ciddi araştırmanın sonuçları geçtiğimiz ay yayımlandı. İstanbul Kültür Üniversitesi Küresel Siyasi Eğilimler Merkezi ve Avrasya Ortaklık Vakfı tarafından desteklenen, mali kaynağı Norveç hükümeti ile bir ABD kamu kuruluşu tarafından sağlanan araştırmanın sahibi, Alin Özinyan. Özinyan’a göre Türkiye’de 10 bin civarında kaçak Ermeni işçi bulunuyor.</p>
<p>Fakat “Türk-Ermeni ilişkilerinin insani boyutunu ortaya koymayı amaçlayan” araştırmanın asıl önemi, bu işçilerin Türkiye ile ilgili duygu ve düşüncelerini ortaya sermesinde yatıyor. Bu raporu okuyup da, onları kovma siyasetinin işe yarayacağını düşünmenin imkânı yok. Tam tersine, raporun anlattıklarından anlıyorsunuz ki, onlar “Türkiye’nin sıkıştırılması”ndan hiç mutlu değillerdir ve varlıkları, sıkıştırılmaktan bunalmış bir ülke için nimettir.</p>
<p>“Sayın Başbakan bizi gönderme”</p>
<p>Aynı şeyi, İhlas Haber Ajansı’nın (İHA) “Sayın Başbakan bizi gönderme” başlığıyla servise koyduğu haberde de görmek mümkün.</p>
<p>Haberin spotu şöyle: “Erdoğan’ın açıklamalarının ardından dün akşam Kumkapı’da biraraya gelerek dua ettiklerini belirten Ermeniler, Başbakan Erdoğan’a ‘Sayın Başbakan bizi gönderme’ diye seslendi.”</p>
<p>İHA muhabirlerinin konuştuğu Ermenilerden üçünün sözlerini aktarıyorum:</p>
<p>On yıldır İstanbul’da yaşayan Hatun Mohukan: “Ben burada ekmek yiyorum. Son olaylar bizi çok üzdü. Eğer günün birinde böyle bir şey olursa Sayın Başbakan’a sesleniyorum. Biz gitmek istemiyoruz.”</p>
<p>Bir Türkle evli olan Anai Birinci (elindeki davetiyeyi göstererek): “Bu davetiye bir Türkün davetiyesi. Beni niye düğüne çağırdı, çünkü aramız çok iyi. Biz dostluk içinde yaşamak istiyoruz. 20 senedir buradayım. Burada evlendim, çocuklarım oldu. Ermenistan’a gitmek istemiyorum. Bizi buradan gönderseler bile tekrar geri geleceğiz. Çünkü bizim hayatımız burada. Ekmeğimizi burada kazanıyoruz. Amerikalılara sesleniyorum. Onların tuzu kuru. Orada atıp tutuyorlar. Buradakileri görmüyorlar. Başbakan Erdoğan’a sesleniyorum. ‘Başbakan’ım lütfen bizi gönderme.’ Burada yaşayan bütün Ermeniler Başbakan’a oy verdi. İnanın bana dün akşam bütün Ermeniler bir evde toplandık ve dua ettik. Bu gelişmeler bitsin, Başbakan bizi göndermesin diye.”</p>
<p>Varjan Gasparyan: “Ermeni kimliğinden çıkmak istiyorum. Biz burada ekmeğimizi kazanıyoruz, karnımızı doyuruyoruz. Ben burada hasta olduğumda bana bakıyorlar, Ermenistan’da hasta olsaydım kimse bakmazdı. Yedi yıldır buradayım. Herkesle huzur içinde yaşıyoruz. Ben Başbakan Erdoğan ve Abdullah Gül için ölüyorum, onları çok seviyorum. Bu olaylar bitsin, biz Türkiye’den gitmek istemiyoruz.”</p>
<p>“Senin aklın ermez, bu başka hesap...”</p>
<p>Dedim ya, işin “kalp” yanını ben de bir yana bıraktım; rasyonel rasyonel düşünüyorum, düşünüyorum, bir türlü bu icâdın nasıl bir etki yapmak suretiyle parlamentoların zapt-u rapt alınmasına hizmet edeceğini çıkartamıyorum.</p>
<p>Başbakan, Ermeni meselesinin diyasporanın tasallutundan kurtarılması gerektiğinden bahisle girmişti mevzua... Demek ki, Ermenistan dışındaki Ermenilerin, Türkiye’de çalışan ırkdaşlarını zora düşürmemek için çeşitli ülkelerin parlamentolarında sürdürdükleri “soykırım baskısı”nı azaltabileceği düşünülüyor...</p>
<p>Böyle bir şeye gerçekten de inanılıyor mu? Koca bir Dışişleri’nin ve koca bir devletin ortak aklını küçümsemeden bu soruya “inanıyorlar herhalde” demek mümkün mü?</p>
<p>Yok yok, ben bu tuhaf politikanın nasıl olup da amaçlanan şey doğrultusunda “işe yarar” sonuçlar doğuracağı konusunda mantıklı bir gerekçe üretemeyeceğim. Belli ki burada benim aklımın ermediği başka bir hesap var, nereden bulunup çıkarıldığını bilemediğim, bilemeyeceğim bir “kemâl...”</p>
<p>Belki bir gün açıklarlar, ben de öğrenirim. </p>
<p><a href="mailto:alpergormus@gmail.com">alpergormus@gmail.com</a></p>
</div>

Kaynak: [taraf.com.tr](http://www.taraf.com.tr:80/makale/10518.htm), [web.archive.org (arşiv bağlantısı)](http://web.archive.org/web/20100322195023/http://www.taraf.com.tr:80/makale/10518.htm)
