# “Hayata Dönüş davası” düştü, çünkü medya daha önce düşmüştü

*Alper Görmüş 01.07.2008*

<div class="yazi">Ben, tekrarın önemine inanan bir gazeteciyim. Daha önce de değindim, bir konuda geçmişte söz ettiğim bir noktaya değineceksem onu mutlaka özetliyorum. Keza, daha önce savunduğum bir görüşün, bir yaklaşımın yeni bir örnekle desteklenme imkânı ortaya çıkmışsa, yaklaşımımı bu yeni örnekle mutlaka bir kez daha savunuyorum.
 
Medyanın, zanlıları polis olan davalardaki takipçi tavrını, zanlıları asker olan davalarda göstermiyor oluşuyla ilgili olarak bu sayfalarda bir yazı yazdığımı hatırlıyorum ama hangi vesileyle yazdığımı hatırlamıyorum. Bugün, “Hayata Dönüş” davasının “zaman aşımı” nedeniyle düşmesini vesile bilerek medyanın bu sonuçtaki rolünü göstermeye çalışacak, operasyon jandarma yerine polis tarafından yapılsaydı davanın bu kadar kolaylıkla düşürülemeyeceğini iddia edeceğim.

Örneklere geçmeden önce, iddiamı biraz daha açayım:
 
Türkiye’nin “toplum”dan çok “devlet”e bakan gazeteciliği (istisnaları ayırıyorum), devlet içindeki bir kategori olan “ordu”ya apayrı bir önem atfediyor. Buna karşılık, seçilerek devletin bir parçasını oluşturan hükümetlere ve siyasilere karşı bambaşka bir pozisyonda görüyoruz bu basını. Keza, “hükümetin emrindeki” polise karşı da son derece eleştirel, gerekirse bu kurumla açık bir mücadele içine girme cesareti gösterebilen bir basınımız var.
 
Gerek “Manisalı Gençler” gerekse de “Metin Göktepe” davalarında basının yıllar boyu hiç tükenmeyen bir enerjiyle görevini yerine getirdiğini biliyoruz. Her iki davadaki tavır, “Türk basınının yüzakları” gibi bir liste yapılsa, hiç şüphesiz ilk sıralarda yerlerini alacak gazeteciliklerdi. Hiç kuşkunuz olmasın, basının ısrarlı takibi olmasaydı, bu iki davadan kamuoyu vicdanını biraz olsun rahatlatan bildiğimiz sonuçlar alınamazdı.

Türk basını bugün de “dur ihtarına uymadığı” gerekçesiyle polisin açtığı ateşle hayatını kaybeden Baran Tursun’un babasının yürüttüğü adalet mücadelesine büyük bir destek sunuyor, işin peşini bırakmıyor. Bu trajik olayın davası da büyük bir ihtimalle “hak yerini buldu” dedirten bir sonla nihayetlenecek ve hiç şüpheniz olmasın, bunda da en büyük rol Türk basınının olacaktır.

Basının aldırmadığı örnekler

Buna karşılık, zanlısı asker-jandarma olan tek bir “Manisalı öğrenciler” davası ya da “Metin Göktepe” davası hatırlamıyorum ben: Zanlıları jandarma olan ve trajik sonuçlar doğuran birçok olay ya hiç dava konusu olmadı, ya da açılan davalar hiçbir yere varmadan buharlaştı (biri hariç, onu da aşağıda anlatacağım). Bunların tümünde basın gerek olaylar sırasında gerekse de sonrasında “tam siper” pozisyonundaydı. Akla hemen gelen örnekleri sıralayalım:

Ulucanlar Cezaevi operasyonu: Jandarma, 26 Eylül 1999’da Ankara Ulucanlar Cezaevi’nde “isyan çıkaran” siyasi mahkûmların kaldığı koğuşlara zorla girdi. İsyan bastırma faaliyeti sırasında 10 mahkûm öldü, onlarca mahkûm yaralandı. Medyanın, operasyondan önce “çok büyük direniş olacak” iddialarına karşılık, tek bir jandarma eri bile yaralanmadı, içeriden de hiç ateş açılmadı.

“Kulakları kesik... çivili sopalarla delik deşik cesetler”in varlığından söz edilmesine rağmen sanık avukatlarına otopsiyi izleme hakkı verilmedi. Operasyonu izleyen iki gün boyunca ortaya sürülen bu iddiaları, 28 Eylül’deki (baskından iki gün sonra) Hürriyet manşeti izledi: “Beş dakika önce...”

Gazete yarım sayfayı kaplayan bir fotoğraf yayımlamıştı. İddiasına göre, ellerinde sopalarla görülen bu kişiler fotoğrafı “kanlı isyan”dan beş dakika önce çektirmişlerdi. Manşet tam zamanında yetiş(tiril)mişti. Böylece, mahkûmların tek yanlı bir şiddetin mağduru oldukları öne sürülemeyecekti; onlar zaten savaşa hazırdı ve savaşı istiyorlardı.

Gerçek ertesi gün ortaya çıktı: O fotoğraf Ulucanlar Cezaevi’nde beş dakika önce değil, başka bir cezaevinde tam beş yıl önce çekilmişti. Genel Yayın Yönetmeni Ertuğrul Özkök, benzerlerini daha sonra tekrar etmek zorunda kalacağı bir “aldatıldık, özür dileriz” metni kaleme aldı, konu kapandı.

Gerçekten de kapandı. Başta Hürriyet, medya bu kadar bariz bir devlet şiddeti karşısında kılını kıpırdatmadı, ölen mahkûmların ailelerinin açtığı davayı da izlemedi. Davada, şaşırtıcı bir biçimde “devletin suçlu” olduğuna ve ailelere tazminat ödenmesine hükmedildi. Fakat, yukarıda da dediğim gibi medyanın bunda hiçbir payı yoktu. Her şey o kadar açık ve kabaydı ki, medya bu olaya “Manisalı gençler davası” muamelesi yapsaydı, madem “devlet suçlu”ydu, devletin bu suçu hangi kişiler üzerinden işlediği de mutlaka sonuçlandırılırdı. Fakat operasyonu katılan hiçbir asker ceza almadı bu davadan.

Silopi kayıpları: İki HADEP yöneticisi, 26 Ocak 2001’de Silopi Jandarma Komutanlığı’na çağrıldı. Gittiler. Çıktıklarını kimse görmedi ve o gün bu gün onlardan bir daha kimse haber alamadı. Olay Güneydoğu’da büyük bir korkuya yol açtı, fakat Türkiye’nin büyük gazeteleri utanç verici bir suskunluk içine girdiler. Olay kaynayıp gitti.

Akkise olayları: Konya’nın Ahırlı ilçesinin Akkise beldesinde 10 Ağustos 2001 gecesinde kanlı olaylar yaşandı. Askere gönderme töreni yapan köylülere ateş açan jandarma bir kişinin ölümüne, beş kişinin yaralanmasına yol açtı.

Gazetelerin neredeyse tümü (Hürriyet, Milliyet, Sabah gibi gazeteler de dahil) olayları kendi muhabirleriyle izlemişler ve sonunda Jandarmayı sorumlu tutan haberlerle çıkmışlardı. Fakat ertesi gün hepsi tutumlarını değiştirecekti: Jandarma, saldırgan köylülere karşı kendisini savunmuştu.

Olayın davası bir yıl kadar sonra sonuçlandı: Olaylarda ateş edenler saptanamamıştı, dolayısıyla kimse ceza almadı. Bir yıl boyunca davayla ilgili hiçbir haber vermeyen büyük gazeteler, bu haberi de vermedi.

“Hayata Dönüş”te ve sonrasında basın

Geldik taze gelişmeye... Biliyorsunuz, 19 Aralık 2000’de, çok sayıdaki cezaevinde yürütülen “ölüm oruçları”nı sonlandırmak amacıyla birçok şehirde aynı anda başlatılan büyük operasyonun Bayrampaşa Cezaevi bölümüyle ile ilgili davası geçtiğimiz günlerde sonuçlandı. Dava, “zaman aşımı” gerekçesiyle bitirildi.
 
Gerek operasyonun gerekse de dava aşamasının tek düzgün gazetesi Radikal’’de yer alan bir habere göre, Başbakanlık İnsan Hakları Başkanlığı Başkanı Hasan Fendoğlu, “12 kişinin öldüğü olayların davasını bu şekilde sonuçlandıran hâkimler hakkında suç duyurusu yapılmalı” demişti.

Gerçekten de kan dondurucu bir sonuçtu bu. Fakat duygularımızı bir tarafa bırakıp soralım: Bu sonuç nasıl alındı, alınabildi?

Benim cevabımı biliyorsunuz? Medya bu olayın davasına “Manisalı Gençler”, “Metin Göktepe”, “Baran Tursun” davası muamelesi yapmadığı için...

Nasıl yapsın ki? Daha operasyonun başladığı gün kendini operasyonun dolaysız bir parçası gibi algılayan ve sunan bir medyadan söz ediyoruz. Olan bitene, uygulanan ölçüsüz şiddete en küçük bir itiraz yöneltmeyen, tam tersine kamuoyunun bu şiddeti sorgusuzca kabul etmesi için ona psikolojik malzeme sağlayan bir basın, operasyonun davasını neden izlesin ki?

Burada uzun uzun anlatamam, operasyonda büyük medyamızın yaptığı korkunçluklar için internette şu adrese bakabilirsiniz: http://www.medyakronik.net/arsiv/hayatadonus_arv.htm

Basınımızda bir sürü çifte standart var. Bunların bir kısmı fâş olmuş durumda (mesela “iyi darbe-kötü darbe” meselesi), bir kısmı ise henüz tam olarak anlaşılabilmiş değil. Asker ve polis şiddetine karşı geliştirilen çifte standart da ikinci kategoride yer alıyor. O nedenle ben, her fırsatta konuyu gündeme getirmeye devam edeceğim.

01.07.2008</div>

Kaynak: [taraf.com.tr](http://www.taraf.com.tr:80/alper-gormus/makale-hayata-donus-davasi-dustu-cunku-medya-daha-once.htm), [web.archive.org (arşiv bağlantısı)](http://web.archive.org/web/20101115130836/http://www.taraf.com.tr:80/alper-gormus/makale-hayata-donus-davasi-dustu-cunku-medya-daha-once.htm)
