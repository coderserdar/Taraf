# Oramiral Hürriyet, “darbe günlükleri” haberinde ne yapmıştı?

*Alper Görmüş 01.04.2008*

<div class="yazi">En büyük gazetemiz Hürriyet bazı “hassas” haberlerde enteresan bir yol izliyor. Bu tür haberlerde (ki genellikle orduyla ilgili oluyor bunlar) gazetemizin ilk refleksi “haberden uzak durmak” oluyor, buna karşılık habere gösterilen resmî tepki “hoş geldin, safa geldin” denilerek sayfalara buyur ediliyor. Fakat burada şöyle bir sorun çıkıyor ortaya: Gazetenin okurları haberden bîhaber oldukları için “tepki”yi de yeterince anlamlandıramıyorlar haliyle. Düşünün, gazetede şöyle bir başlık: “Genelkurmay belgeyi kabul etti.” 
Verdiğim örneğin hayali olduğunu sanmayın. 28 ?ubat günlerinin meşhur Çevik Bir andıcının 2000’deki fâş edilişi sırasında Hürriyet okurları, önceden hiçbir bilgilerinin olmadığı “belge”nin haberini ilk kez işte bu başlıkla öğrenmişlerdi. Biraz açayım: Zamanın milletvekili Nazlı Ilıcak, bir basın toplantısı yaparak güya bazı gazetecilerin Abdullah Öcalan’la para karşılığı söyleşi yaptığını “kanıtlayan” belgenin, zamanında Genelkurmay’da üretilmiş sahte bir metin olduğunu gösteren karşı belgeyi açıkladığında Hürriyet’ten çıt çıkmamış, gazete topa ancak, Genelkurmay’ın Ilıcak’ın açıkladığı belgenin doğru olduğunu açıklamasından sonra girmişti. Başlık yukarıda aktardığımız gibiydi: “Genelkurmay belgeyi kabul etti...” Etti de kardeşim, hangi belgeyi kabul etti? Yazık değil mi koca gazetenin okurlarına? 
Hürriyet, Nokta’nın “Günlükler” kapağından önce yayımladığı “Genelkurmay’ın basın andıcı” kapağında da eski andıçta yaptığı gibi davranmıştı. Yani hiç görmemeyi tercih etmişti. Ne zaman ki, Genelkurmay Başkanlığı, andıcın nasıl sızdırıldığını soruşturmaya başladığını açıkladı, Hürriyet ancak o zaman verdi haberi. Düşünün, Hürriyet okurusunuz, hiçbir şeyden haberiniz yok ve gazetenizde birden bire şöyle bir başlıkla karşılaşıyorsunuz: “Genelkurmay başkanlığı gazeteci andıcını kimin sızdırdığını araştırdığını açıkladı.” Genelkurmay, kimin sızdırdığını araştırıyor da, okurlarınız “gazeteci andıcı” ne, bilmiyor ki!
Ardından gelen “Oramiral Özden Örnek’in günlükleri” haberinde de aynısı oldu. En büyük gazetemiz, haberle değil haberin nasıl sızdırıldığının hikâyesiyle başladı okurlarını bilgilendirmeye. Tamam, gerek “Andıç” haberinin gerekse de “Günlükler” haberinin “kesin bilgi” formatında verilmesini beklemedik hiçbir zaman, ama “iddia edildi”, “öne sürüldü” gibi kurtarıcı kalıplar var gazetecilik jargonunda, onları kullanabilirdiniz. Fakat çok önemli bir haberin “tartışmaya açık” olduğunu gerekçe göstererek o habere sayfalarınızda hiç yer vermezlik edemezsiniz. O günlerde yazdığım Hürriyet eleştirisinin son cümlelerini hatırlatarak bitireyim:
“Nokta’nın iki haberinin son zamanların en önemli iki haberi olduğu açık bir şekilde ortaya çıkmış durumda. Acaba Hürriyet’çiler şimdi ne diyor? Son zamanların en önemli iki haberini ‘görmeyen’ en büyük gazete olmak nasıl bir duygu acaba?” 

*********

“Günlükler” hakkında ne yazmışlardı: Küçük bir seçki...

Ertuğrul Özkök (Hürriyet) 
“Bir süredir medya çarşısında emekli bir komutanın günlüğü olduğu iddia edilen belgeler dolaşıyor. Ciddi basının büyük bölümü, bu belgelere itibar etmedi. Ama askere karşı antipatisi belli bazı çevreler, mal bulmuş Mağribi gibi bunun üzerine atladı. Adı geçen komutan ısrarla ‘Bunlar benim günlüklerim değil’ diyor. Komutanı yakından tanıyan insanlar, onun kişiliği ile asla uyuşmayacak ayrıntı ve iddialar bulunduğunu söylüyor. Belli ki birileri ‘özel bir imalat’ yapmış. Ama takan yok. Yayınlar var gücüyle devam ediyor. ?imdi ben de soruyorum. Bu bir ‘sivil andıç’ değil mi? Günde otuz kez demokratlıktan söz edenlerden çıt yok. Yani asker yaptığı zaman andıç oluyor da, aynı haltı siviller yediği zaman ‘haber’ mi oluyor? Demokratlığımız işte bu kadar...”

Mehmet Yılmaz (Hürriyet)
“Söz konusu metinlerde benim de adım geçiyor. Milliyet Genel Yayın Yönetmeni olduğum dönemde Ankara’da yenilen bir yemek bu. Yemekte benimle birlikte gazetenin sahibi Aydın Doğan, gazetenin Ankara Temsilcisi Fikret Bilâ, zamanın Jandarma Genel Komutanı ?ener Eruygur da vardı. Bir kere şunu söyleyeyim: O metinlerde iddia edilen konuşmalar bu yemekte cereyan etmedi. Kimse bize ‘basının satılmış olduğundan, aleyhlerinde yazanlara gazetemizde yer vermememiz gerektiğinden’ söz etmedi. O günlerin sıcak konusu olan basının bağımsızlığı üzerinde duruldu. Bunun dışındaki konuşmalar, genellikle askerlik anılarıyla ve olağan sohbet konularıyla ilgiliydi. Ve ‘anılar hayali değil, çünkü anlatılan olayların detayları gerçekçi’ diye düşünenleri hayal kırıklığına uğratacak bir not: Benim adım bile yanlış yazılmış! Kurmay okulunu bitirip oramiralliğe kadar yükselmiş bir askerin günlüklerini yazarken asla yapmayacağı bir yanlış!”

Ruhat Mengi (Vatan)
“İnsan düşününce bir kuvvet komutanının, bir oramiralin 18’lik genç kızlar gibi her olayı satır satır ve şifresiz olarak tüm detaylarıyla yazmasını hiç de akla yakın bulmuyor.”

01.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-oramiral-hurriyet-darbe-gunlukleri-haberinde-ne.htm), [web.archive.org (arşiv bağlantısı)](http://web.archive.org/web/20101115130557/http://www.taraf.com.tr:80/alper-gormus/makale-oramiral-hurriyet-darbe-gunlukleri-haberinde-ne.htm)
