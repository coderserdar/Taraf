# Dağdan onurlu iniş...

*Alper Görmüş 12.02.2013*

<div class="yazi"><p>Şimdi adını hatırlayamayacağım bir Avrupalı reklamcı, <b>“Reklamcılar mutlu insanları sevmez”</b> diye yazmıştı bir kitabında, <b>“çünkü mutlu insanlar çok az tüketirler”</b>.</p>
<p>Acaba diyorum, benzer bir şey gazeteciler için de öne sürülemez mi? Yani, yapılan işin niteliğinin belirlediği bir <b>“meslek doğası”</b>ndan gazetecilik mesleği için de söz edilemez mi? </p>
<p>Gazetecilerin huzurlu, sakin, kendi hâlinde insanların dünyasından değil de kavgacı, gürültücü, saldırgan insanların dünyasından beslendiği, bir vakıa... Eh, bu durumda reklamcıların <b>“mutlu insanlardan hoşlanmamaları”</b>na benzer biçimde, gazetecilerin de huzurdan, sakinlikten hoşlanmamaları <b>“normal”</b> değil mi?</p>
<p>Bakmayın böyle kuşku duyuyormuş da sorularla yoklama çekiyormuş hâllerime: Tabii ki gazetecilerin kahir ekseriyeti huzurdan çok huzursuzluktan; sessizlikten çok gürültüden; barıştan çok savaştan hoşlanır. </p>
<p>Medya, dünyanın her tarafında böyle, fakat galiba bazı ülkelerin medyası daha fazla böyle; bizimki dâhil....</p>
<p>Bir savaş ihtimali belirdiğinde (ille <b>“bizimkilerin”</b> savaşı olması gerekmiyor) hangi ülkenin medyası birinci sayfalarını savaş uçaklarıyla, komandolarla, <b>“teknoloji harikası”</b> silahlarla donatıyor?</p>
<p>Otuz yıldır süren kendi iç savaşımıza bakalım... Medyanın barışçı bir inisiyatif aldığını hiç gördünüz mü? En fazla, siyaset bir inisiyatif aldığında ona köstek olmamak anlamında <b>“barış yanlısı”</b> olabiliyor.</p>
<p>Neyse ki iyi, vicdanlı şairler var, ruhları gazetecilere benzemeyen; huzur, sakinlik ve barış diye inleyen...</p>
<p>Onlardan biri, belki de başta geleni, her pazartesi gazetemizde şiirlerini sizlerle paylaşan <b>Cahit Koytak</b>... </p>
<p>Cahit Koytak’ın önceki pazartesi yayımladığı <b>Dağdan <i>Onurlu</i> İniş</b><i> </i>adlı şiiri yalnız şair şefkatinin değil, politik cesaretin de bir örneğiydi bence. </p>
<p>Şiir, <i>Taraf</i>’ta ne yazık ki bir hata nedeniyle <i>Dağdan Onurlu İniş </i>adıyla değil, Koytak’ın <i>Taraf</i>’ta yayımladığı şiirlerin ortak başlığı olan <i>Yoksullar ve Siviller İçin Tezler</i> adıyla yayımlandı.</p>
<p>Hem bu hatayı düzeltmek için, hem de ola ki o gün okuyamayanlar vardır diye bu harikulade şiiri bir kez de bu köşede yayımlamaya karar verdim...<br/><br/><br/></p>
<h3>Dağdan Onurlu İniş</h3>
<p>                Gülün, gülün, gülün ne olur!<br/>Yüksek sesle, kahkahalarla gülün!<br/>Gülün, çünkü gülmeyi kimse yasaklayamaz.<br/>Balkonlara, pencerelere çıkın ve gülün!<br/>Sokaklara, meydanlara dökülün<br/>Ve gürül gürül yüksek sesle,                                     <br/>                           katıla katıla gülün!</p>
<p>Gülün, çünkü gülmek herkesin ana dili,<br/>Gülün, çünkü gülmek ve ağlamak, <br/>Kandil’den Ankara’ya, Zaho’dan Ankara’ya, <br/>Çin’in Sincan’ından Gazze’ye,<br/>Gazze’den Arizona’ya kadar <br/>                           herkesin anadili!</p>
<p>Dağlardan inin ve inerken gülün!<br/>Mağaralardan çıkın <br/>Ve çıkarken gülün, kocaman                            <br/>                           kocaman kahkahalarla!<br/>Dağdan taş yuvarlar gibi değil ama,<br/>Yoksul ve cefakâr halkınıza<br/>Balya balya düş yuvarlar gibi gülün,<br/>Kimsenin bozamayacağı düşler!</p>
<p>Dağ gibi kahkahalarla gülün, dağ gibi gülün!<br/>Dağları yürütür gibi gülün!<br/>Dağları kahkahalarınızın içine gömün<br/>Ve şehre dağlarla yürüyün, <br/>Yürüyen dağlarla, <br/>Yürürken gülen, gülmekten kırılan dağlarla!<br/>Yürüyen dağ gibi kahkahalarla!</p>
<p>Silahlarınızı dağda bırakın,<br/>Öfkelerinizi, kinlerinizi dağda bırakın,<br/>Yitip giden yıllarınızı dağda bırakın,<br/>Yahut dağda bırakmayın, yolda bırakmayın, <br/>Kahkahalarınızın içine gömün onları da,<br/>Dağ gibi kahkahaların içine gömün!</p>
<p>Ve her gülüşünüzde, her kahkahanızda, <br/>Her gülerek hayata katılışınızda,<br/>Bir göğüs dolusu hıncı, <br/>Cıgara dumanını dağıtır gibi şöyle <br/>Başınızın üstünde dağıtıverin ellerinizle! <br/>Ve sonra daha iştahla gülün, daha gürül gürül,<br/>Gülmekten daha çok tad alarak!</p>
<p>Baharda ses sese katarak dağlardan inen                                         <br/>                           coşkulu derelerle, <br/>Derelerin şen kahkahalarıyla,<br/>Ergen kıkırdayışlarıyla inin ovaya!</p>
<p>Gençliğinizi, yaşanmamış hikâyelerinizi,<br/>Yaşanmamış sevdalarınızı,<br/>Ümitlerinizi, ülkülerinizi, türkülerinizi<br/>Dağ gibi ulu, dağ gibi soylu,<br/>Dağ gibi sessiz kahkahaların içine gömün;<br/>Ve gülün, gülün, gülün, katıla katıla gülün,<br/>Çağlaya çağlaya gülün,<br/>Çoğala çoğala, gülün!</p>
<p>Gülerek inin şehirlere!<br/>Kiminiz gönlün mekteplerine,<br/>Kiminiz gönlün mabetlerine,<br/>Kiminiz gönlün meyhanelerine!</p>
<p>Ve hepiniz, hepiniz koyunlarınızda, asla,<br/>Kahır yaraları, <i>TNT</i> <i>kalıpları</i>,                            <br/>                           cehennem pas’portları <br/>Panayırlarda ölüm satmaya değil,<br/>Hayata hayat katmaya,<br/>Hayata onur ve değer katmaya,<br/>Daha çok onurla, daha çok sevdayla                                     <br/>                           yaşamaya inin<br/>Gönlün bağlarına, <i>bağça</i>larına!</p>
<p>1 Şubat 2013<br/><b><i>Yoksullar Ve Siviller İçin Tezler</i></b><b> Kitabı<br/><br/></b>***<br/><br/></p>
<h3>Seçimde “koyun”lardan yine medet umacak mı?</h3>
<p>Bekir Coşkun, halka <b>“koyun”</b> demeyi çok seviyor.
                                    	<br/><br/>
<a class="lnk2" href="/web/20130430195146/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr/alper-gormus/makale-dagdan-onurlu-inis-2.htm), [web.archive.org (arşiv bağlantısı)](http://web.archive.org/web/20130430195146/http://www.taraf.com.tr/alper-gormus/makale-dagdan-onurlu-inis-2.htm)
