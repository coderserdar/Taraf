# Pınar Doğan ve Dani Rodrik’in “blog”ları üstüne

*Alper Görmüş 10.08.2010*

<div class="yazi"><p>Türk Silahlı Kuvvetleri (TSK), 2007’ye kadar “Ege Ordu Komutanlığı” adıyla anılan komutanlığın adını o tarihte resmen “Ege Ordusu Komutanlığı” olarak değiştirmiştir.</p>
<p>b) Dolayısıyla, 2007’den önceki hiçbir resmi belgede “Ege Ordusu Komutanlığı” ibaresi yer almamaktadır.</p>
<p>c) “Balyoz” darbesi davasına esas teşkil eden ve 2002’de hazırlandığı iddia edilen belgelerin bir yerinde “Ege Ordusu Komutanlığı” tabiri kullanılmaktadır.</p>
<p>d) Bu da, Balyoz belgelerinin iddia edildiği gibi 2002’de değil, 2007’den sonraki bir tarihte “üretilmiş” olduğuna dair kuşkular yaratmaktadır.</p>
<p>Ben bu bilgiyi ve bu akıl yürütmeyi önce Çetin Doğan’ın kızı Pınar Doğan ile damadı Dani Rodrik’in birlikte oluşturdukları “Çetin Doğan ve gerçekler” başlıklı blogda, ardından da Musa Kesler’in Milliyet‘teki haberinde gördüm.</p>
<p>Tabii, Musa Kesler’inki bir haber olduğu için, blogdakinin tersine bu yönde net bir yorum yoktu, sadece “bilmece” denilip geçilmişti.</p>
<p>6 Ağustos tarihli, “Balyoz’da ‘çelişki’ avı ve son bomba” başlıklı yazımda, bu akıl yürütmenin sağlam olmadığını anlatmaya çalışmıştım. Dayandığım temel argüman ise, “Ege Ordusu Komutanlığı” tabirinin “resmen” olmasa da, yaygın olmasa da 2002-2007 arasında da kullanıldığı idi. Bu amaçla Google’da yarım saatlik bir tarama yapmış, derlediğim “Ege Ordusu Komutanlığı” kullanımlarını dikkatinize sunmuştum.</p>
<p>Musa Kesler (bana gönderdiği cevabın tümü yanda) verdiğim örneklerin birkaçını anarak ve bunların hiçbirinin “resmi nitelik taşımadığını” söyleyerek argümanımı çürütmeye çalışıyor. Fakat bu arada, bizzat en ünlü “Ege Ordu Komutanı”nın (Hurşit Tolon) veda konuşmasında (2004) “Ege Ordusu” tabirini kullandığına ilişkin örneğimi anmıyor. Keza, bir Milli Savunma Bakanlığı ihalesinde (2005) defalarca “Ege Ordusu Komutanlığı” tabirinin kullanıldığını gösteren örneğimi anmıyor.</p>
<h4> </h4>
<h4>“Balyoz” belgeleri resmî belge mi</h4>
<p>Ersin Alper adlı okurum da tıpkı Musa Kesler gibi “resmi belge göstermeliydiniz” noktasından kalkarak eleştirmişti beni: “İnternetten bulduğunuz örneklerin hiçbirisi TSK orijinli değil. TSK orijinli (ve eski tarihli) bir belge bulmadan verdiğiniz örneklerin hiçbir öneminin olmadığını en iyi sizin bilmeniz gerekir.”</p>
<p>Okurum Ersin Alper’e verdiğim cevabı kısaltarak buraya alıyorum (ki bu, “resmi belge” göstermediğimi söyleyen Musa Kesler’e de cevabımdır):</p>
<p>“(...) Bakın, ben hangi iddia karşısında verdim yazımdaki örnekleri: Binlerce sayfadan, yüzlerce saatlik konuşma bantlarından oluşmuş bir deliller manzumesinden söz ediyoruz ve birileri, bu metinlerin içinde sadece tek bir cümlede bir kez geçen ‘Ege Ordusu Komutanlığı’nın TSK’da 2007’den önce resmen hiç kullanılmadığından bahisle Balyoz davasının palavra olma ihtimaline dikkat çekiyor.</p>
<p>“Peki ‘Balyoz’ metinlerindeki kullanım ‘TSK orijinli’ mi? Sonuçta bu da resmi bir belge değil... İkincisi: Ben, yalnız sivillerin değil, bizzat askerlerin de 2007’den önce zaman zaman da olsa ‘Ege Ordu Komutanlığı’ yerine ‘Ege Ordusu Komutanlığı’nı kullandıklarını göstermek istedim. Bu çerçevede verdiğim örnekleri ‘resmi TSK belgesi’ değil diye küçümsemenizi doğru bulmuyorum. Bizzat bir ‘Ege Ordu Komutanı’nın veda konuşmasında ‘Ege Ordusu Komutanları’ndan söz etmesi az şey mi?.. 2006 Şura’sında Anadolu Ajansı’nın resmi bülteninde defalarca ‘Ege Ordusu Komutanlığı’nı kullanması az şey mi? (Siz, Şûra kararlarının gazetecilere Genelkurmay Başkanlığı tarafından sarı zarflar içinde dağıtıldığının bir ‘teamül’ olduğunu biliyor muydunuz?) Ve nihayet 2005’teki bir Milli Savunma Bakanlığı ihalesinde defalarca ‘Ege Ordusu Komutanlığı’nın kullanılması az şey mi? (Siz, Milli Savunma Bakanlığı bürokratlarının -memurlarının demiyorumtamamının subay olduğunu, bu tür ihaleleri doğrudan doğruya onların hazırladığını biliyor muydunuz?)</p>
<p>“(...)</p>
<p>“Peki ben bu örneklerle ne demek istiyorum? Diyorum ki, evet, 2007’den önce ‘Ege Ordusu Komutanlığı’nın kullanımı ‘Ege Ordu Komutanlığı’nın kullanımıyla karşılaştırıldığında devede kulak kalır ama, yine de kullanılmaktadır. Ve diyorum ki, ‘Balyoz‘ darbesinin belgelerini yazan bir subay, pekâlâ bir cümlede de ‘Ege Ordusu Komutanlığı’ ibaresini kullanmış olabilir...”</p>
<p>Okurum, kesin bir “haklısınz”la son noktayı koydu yazışmamıza...</p>
<p>Bilmiyorum Musa Kesler’i ikna edebildim mi?</p>
<p>(Cuma günkü yazımda, Pınar Doğan ve Dani Rodrik’in, esasen bu türden argümanlarla beslenen bloglarını ele alacağım.)</p>
<p>ÖZÜR: Gördüğünüz gibi, Musa Kesler’in haberinin “içeriği” konusunda düşüncelerimde hiçbir değişiklik olmadı. Fakat yazımın sonunda yer alan, Kesler’in bu bilgileri Çetin Doğan’ın avukatı Celal Ülgen’den alıp hiçbir araştırma yapmadan yayımlamış olabileceğine dair imayla Kesler’e haksızlık ettiğimi kabul ediyorum. Bu nedenle kendisinden özür diliyorum.</p>
<p>alpergormus@gmail.com</p></div>

Kaynak: [taraf.com.tr](m), [web.archive.org (arşiv bağlantısı)](http://web.archive.org/web/20100817030621/http://taraf.com.tr:80/alper-gormus/makale-pinar-dogan-ve-dani-rodrik-in-blog-lari-ustune.htm)
