# CHP bunu yapabilir mi

*Alper Görmüş 31.08.2010*

<div class="yazi"><p>Cumhuriyet Halk Partisi (CHP) başörtüsü sorununu gerçekten çözebilir mi? Tabanda oluşmuş-oluşturulmuş muazzam basınç ne olacak? Tamam, anlıyorum, Kılıçdaroğlu’nun ayda bir yaptığı “biz çözeriz” çıkışları, kapalı tenceredeki basıncı azaltmak için tencerenin kapağını hafifçe aralama girişimleridir ve böyle bir basıncı seyreltmek için muhtemelen doğru adımlardır da... Fakat işe yarayacak mı?</p>
<p>Tarhan Erdem bile, daha geçen yıl “türbanı üniversitelerde serbest bıraktıktan bir yıl sonra üniversitede hiç başı açık genç kız kalmaz” dememiş miydi? </p>
<p>Bir politik kararın gerçekten de feci sonuçlar doğuracağına inanıyorsanız, o kararı almazsınız. O nedenle, CHP’nin şimdiye kadarki katı tutumu yanlıştı ama aynı zamanda tutarlıydı.</p>
<p>Bu kararınızın uygulamaya geçmesiyle birlikte üniversitelerde bir yıl içinde (ya da üç yıl, fark etmez) başı açık genç kız kalmayacağına inanmaya devam ediyorsanız, aldığınız karar yanlıştır. Kararınızın tutarlı olabilmesi için, üniversiteli gençlerin başörtüleriyle üniversitelerde okuyabilmesinin bırakınız böyle bir sonuca yol açmasını, tam tersine toplumsal barışa hizmet edeceğine inanmanız gerekir. </p>
<p>Demek ki “türban meselesini biz çözeceğiz” kararının tutarlı olabilmesi için, her şeyden önce şimdiye kadar üretilmiş bütün korkuların gerçek temellerinin bulunmadığını ilan etmeniz ve bir özeleştiri yapmanız gerekir. </p>
<p>CHP yönetimi, iki katmanlı bir ikna süreci yürütmeden ve bunu başarıyla tamamına erdirmeden “türban sorununun çözümü” için nihai adımları atamaz, hep top çevirmek zorunda kalır.</p>
<p>İki katmanlı ikna süreci, dedim. Evet, CHP bir yandan kendi laik çelik çekirdeğini, bir yandan da seçmenlerini ikna etmek zorunda. Hiç kuşkusuz birincisi daha zor. Fakat bu yöndeki çabaları her iki katman için de zorlaştıran ilave bir unsur daha var: Çelik çekirdekteki ve seçmenlerdeki duygunun zannedildiği gibi “korku”dan ziyade “öfke” ve hatta birçok durumda “nefret” olması... </p>
<h4><br/>Nefret, korkudan güçlüdür!</h4>
<p><i><br/>Time </i>dergisi, 19 ağustosta piyasaya çıkan sayısında, 11 eylülde yıkılan İkiz Kuleler’in bulunduğu yere (şimdi “sıfır noktası” deniyor) yakın bir yerde yapılması planlanan cami ve İslam kültür merkezi projesine karşı Amerikan toplumunda hızla yükselen tepki dalgasını taşımış kapağına... Kapakta “Is America Islamophobic” (Amerika İslamofobik mi?) spotu var ama, haberin ayrıntısını okuduğunuzda, <i>Time</i>’ın, Amerikan toplumundaki “İslam korkusu”nun “nefret” boyutuna ulaşmış olma ihtimalini deştiğini görüyorsunuz.</p>
<p><i><br/>Time</i>’ın kapak konusunu görünce, aklıma Kâzım Özdoğan’ın <i>Birikim</i> dergisinin Haziran 2010 sayısı için kaleme aldığı makalesi geldi. Özdoğan, andığım makalesinin girişinde işlerin çoktan bu boyuta ulaştığını ve “fobi” (korku) kelimesini kullanmaya devam etmenin doğru olmadığını anlatıyordu:</p>
<p>“Aşağıdaki satırlarda Batı toplumlarındaki İslam ve Müslüman karşıtlığı tartışıldığında kullanılan ‘İslamofobi’ kavramı reddedilerek yerine ‘Müslüman düşmanlığı’ kavramı kullanılacak. (...) Müslüman düşmanlığına veya İslam karşıtlığına yön veren olgunun korku (fobi) olduğunu iddia etmek mümkün görünmemektedir. Sartre’ın dediği gibi bir anti-semit nasıl Yahudilerden başka her şeyden korkuyorsa, günümüzde Müslüman düşmanları da Müslüman’dan başka her şeyden korkarlar.” </p>
<p>Bu analiz yalnız Batı toplumlarındaki “İslam korkusu” için değil, ülkemizdeki “şeriat korkusu” için de doğru görünüyor bana... Korkan insan siner, oysa maşallah bizim “fobi” sahiplerimiz pek bir saldırgan... Cumhuriyet mitinglerindeki ruh haline bakıp da... Bu sıcak yaz günlerinde sahillerden gelen “tesettürlü mayoyu görünce çıldırdı” haberlerine bakıp da... Yurdanur Hanım’ın Amasra’da bir Atatürk rozeti bulamamanın sorumluluğunu karşısına çıkan bir bakana yıkarkenki ruh haline bakıp da “laik-çağdaş-kentli” yurttaşlarımızın korku içinde olduğunu söylemek bana hiç kolay gelmiyor. </p>
<p>O kadar rüzgâr ektikten sonra şimdi bu insanları “onlar bizim kardeşimiz ve eşitimiz”e inandırmak, doğrusu bana çok güç görünüyor.</p>
<p>Fakat CHP bunu başarırsa, Türkiye zaten başka bir yer olmuş demektir. Ben, böyle bir CHP’ye oy da veririm.</p>
<p>        -</p>
<p><b> </b></p>
<h3><br/>Balyoz belgeleri ve askerî yazım teknikleri</h3>
<p>“Özrün bittiği yer” diye buna derler işte: Balyoz belgelerindeki “askerî yazım teknikleri”ne uymayan noktalara işaret edip, buradan belgelerin “sahte” olduğuna dair şüphe yaratma çabalarına ilişkin düşüncelerimi onca ertelemeden ve unutmadan sonra ancak şimdi yerine getirebiliyorum.</p>
<p>Artık özür dilemeye bile yüzüm yok, o nedenle hemen sadede geliyorum...</p>
<p>Biliyorsunuz, askerî bilirkişi heyetinin önemle işaret ettiği “belgelerde askerî yazım tekniklerine uymayan bölümler var” saptaması, “Çetin Doğan ve Gerçekler” blogunda belgelerin sahte olduğunun kanıtlarından biri olarak sunulmuştu.</p>
<h4><br/>Balyoz belgeleri “resmî” belge mi?</h4>
<p>Balyoz belgelerinin askerî yazışma kurallarına harfiyen riayet ederek yazılmış olması; aksi halde “sahte” sayılmaları gerektiğine dair argümanın kendi içinde tutarlı olabilmesi için o belgelerin “resmî belge” olması gerekmez mi?</p>
<p>Bir okurum, bana gönderdiği bir e-postada “Balyoz darbe planı” gibi bir belge söz konusu olduğunda böyle bir beklentinin tuhaflığını şöyle dile getirmişti:</p>
<p>“Yasadışı bir iş yapmayı düşünürken, resmî yazışma tekniklerine uysan ne olur uymasan ne olur? Üstün mü kızar, nasıl yazı tekniği bu böyle, bu yazım tekniğiyle darbe yapamayız mı der?”</p>
<p>Denebilir ki, gizli belge gizli belgedir ve onun kurallarıyla belge hazırlamaya alışmış subayların onun gerektirdiği yazım tekniklerinin dışına çıkması pek de mümkün değildir.</p>
<p>O zaman ben sizi, aynı gerekçeyle sahteliği öne sürülmüş, fakat kısa bir süre sonra bizzat Genelkurmay Başkanı tarafından gerçekliği teyit edilmiş çok önemli bir başka belge üzerinden ikna etmeye çalışayım...</p>
<p><i><br/>Nokta </i>dergisinin 8-14 Mart 2007 tarihli sayısında kapak haberi olarak yayımlanan “medya andıcı”ndan söz ediyorum.</p>
<p>Hatırlayacağınız gibi, Genelkurmay karargâhında hazırlanan belgede gazeteciler “TSK dostu” ve “TSK karşıtı” olarak sınıflandırılıyor, gazeteciler bu iki başlıktan birinin altına yerleştiriliyordu.</p>
<h4><br/>“Tarih öyle atılmaz, imza oraya konmaz, vb.”</h4>
<p>Derginin piyasaya çıkmasından üç gün sonra, yayın yönetmenliğini Fatih Altaylı’nın yürüttüğü <i>Sabah</i> gazetesinde, eski asker yeni muhabir Metehan Demir imzalı bir manşet haber yayımlandı: “Medya andıcı korsan çıktı...”</p>
<p>“Askerî kaynaklara ve askerî uzmanlara” dayandırılan habere göre, belge sahteydi, çünkü askerî yazım tekniklerine çok sayıda aykırılık içeriyordu.</p>
<p>“<i>Sabah</i>’ın yaptığı araştırmaya göre, <i>Nokta</i> dergisinde yer alan ve internet aracılğıyla ortada dolaşan andıçta Genelkurmay Başkanlığı’nın yazışma ve belgeleme kurallarının aksine birçok yanlış ve usul hatası bulunuyor. Çünkü, bazı detaylara bakıldığında bahse konu olan andıç belgelerinin içinde karargâh disiplininde ve TSK’nın hiyerarşik yapısında asla yapılmayacak ciddi maddi hatalar yer alıyor.”</p>
<p>Mesela: Belgelerin en altlarında eğer isim için yer açıldı ise en azından bir imza bulunurmuş, oysa bu belgelerde hiçbir imza yer almıyormuş...</p>
<p>Mesela: Belgede tarih, ekim veya kasım gibi sadece ay olarak atılmış, oysa bu belgelerde, özellikle altına imza için isim açılan kâğıtlarda tarih gün olarak belirtilirmiş.</p>
<p>Ben burada kesiyorum, bunun gibi yedi madde daha var, isteyen açar 8 Mart 2007 tarihli <i>Sabah</i>’ın internet versiyonunu, öbür “aykırılıkları” da (toplam dokuz adet) okur.</p>
<p>Ben şimdi “aykırılıklar”ı tırnak içinde andım ama, muhtemelen Metehan Demir’in işaret ettiği bütün “teknik” aykırılıklar yerindeydi ve doğruydu. Zaten muhtemelen o da bir sayfalık bir belgede bu kadar çok “askerî yazım kurallarına aykırılık” varsa, bu belge sahte olmalı diye düşünmüş, haberini bu güven duygusuyla kaleme almıştı.</p>
<p>İşte bu nedenle, Genelkurmay Başkanı Yaşar Büyükanıt’ın 12 Nisan 2007’deki meşhur “Sözde değil özde laik cumhurbaşkanı isteriz” konuşmasında yer verdiği “bir derginin yayımladığı belge gerçektir, fakat ben okumadım” yollu sözlerini duyduğumda, aklıma hemen Metehan Demir gelmişti. </p>
<p>Böyle yani... Genelkurmay Halkla İlişkiler Şube Müdürlüğü’nce hazırlanıp Genelkurmay Genel Sekreterliği’ne gönderilen; Genel Sekreter’in onayıyla da Genelkurmay 2. Başkanı’na gönderilen tek sayfalık bir metinde bu kadar çok “teknik” hata yapılıyorsa, binlerce sayfalık “gayrı resmî” belgede bol miktarda “aykırılık” bulunabilir yani...</p>
<p><b><br/>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-chp-bunu-yapabilir-mi.htm), [web.archive.org (arşiv bağlantısı)](http://web.archive.org/web/20100901105318/http://www.taraf.com.tr:80/alper-gormus/makale-chp-bunu-yapabilir-mi.htm)
