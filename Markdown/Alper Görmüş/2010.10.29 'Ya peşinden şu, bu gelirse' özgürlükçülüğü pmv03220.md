# ‘Ya peşinden şu, bu gelirse’ özgürlükçülüğü 

*Alper Görmüş 29.10.2010*

<div class="yazi"><p>Üniversitelerdeki başörtüsü yasağını yıllar boyunca <b>“siyasal simgedir efendim”</b>, <b>“rejime meydan okumadır”</b> türünden gerekçelerle savunanlar, bu pozisyonlarını entelektüel, hukuki ve ahlaki nedenlerle terk etmek zorunda kalınca yeni bir mevzi kazmaya koyuldular ve doğrusu inşa faaliyetini akıl almaz bir hızla tamamladılar.</p>
<p>Şimdi bulundukları mevziden bir elleriyle gül atıyorlar (<b>“olur mu efendim, bu çağda üniversitede böyle bir yasak olabilir mi?”</b>): öbür elleriyle de taş koyuyorlar (<b>“söz versinler efendim; kamuda, ilköğretim okullarında türban yasağının süreceğine söz versinler.”</b>)</p>
<p>Bu zevata göre, Adalet ve Kalkınma Partisi (AK Parti), Cumhuriyet Halk Partisi’nden (CHP) gelen taleple ilgili olarak hiçbir şey söylemeyerek <b>“tarihî bir fırsat”</b>ı heba etmiştir.</p>
<p>Bu kişilerin durumları şöyle: Şarta bağlı bir özgürlükçülükleri var ve şartları kabul edilmediğinde şöyle ferah ferah giyemiyorlar <b>“özgürlükçülük”</b> gömleğini... Sonra da <b>“niye şartımı kabul etmeyerek benim özgürlükçü görünmemi engelliyorsunuz” </b>diye ona buna sinirlenme hakkını kendilerinde görüyorlar. </p>
<p>Ne güzel, ne rahat, ne konforlu bir “özgürlükçü” pozisyon! </p>
<p>Başkasının kesesinden hovardalık etmek derim ben buna. </p>
<p>Partiler, toplumsal talepleri taşıyan organizmalar değil mi? Peki AK Parti’nin tabanında, <b>başörtüsünün ilköğretimde de “kamu”da da serbest olmasını isteyen milyonlarca insan</b>ın olduğu bir hakikat değil mi? </p>
<p>AK Parti işte bu siyasal hakikat nedeniyle istediğiniz o sözü veremez. Yani, <b>“kamuda, ilköğretim okullarında türban yasağı sözü verin” </b>talebi, siyaset dışı bir taleptir.</p>
<p>Ayrıca: Böyle bir talep, toplumsal taleplerin ya hiç değişmeden hep bugünkü gibi kalacağını ya da toplumsal taleplerin bir kısmının kaale bile alınmaması gerektiğini ima eder ki, birinci durumda <b>“sosyoloji”</b> dışı, ikinci durumda da <b>“ahlak” </b>dışı bir taleple karşı karşıyayız demektir. </p>
<p>Şimdi bu söylediklerimi geçmişteki (bir kısmı gerçekleşmiş) özgürlük talepleriyle gelecekte ortaya çıkması kuvvetle muhtemel özgürlük taleplerinden örnekler vererek açmaya çalışacağım.</p>
<h4><br/>Kürt meselesinin seyri ve şarta bağlı özgürlükçülük</h4>
<p>12 Eylül 1980 darbesinin sonrasına, Kürtçenin sokakta dahi konuşulmasının yasaklandığı günlere gidelim önce; Kürt çocuklarının fırından ekmek alırken, bildikleri tek dilde <b>“Türkçe bir ekmek istiyorum” </b>dedikleri günlere...</p>
<p>O günlerde bu yasağın tartışması bile yapılmadığı, yapılamadığı için zihnimizde bir tartışma kuralım... Yasağın kaldırılmasını isteyenler iki gruba ayrılırdı herhalde... Birinci grupta hiçbir şart öne sürmeden “<b>Bu korkunç uygulama derhal kaldırılsın” </b>diyen özgürlükçüler olurdu... İkinci grupta ise, aynı anda hem <b>“Olmaz efendim, bu çağda artık böyle bir yasak olabilemez” </b>diyen, hem de <b>“söz versinler efendim; Kürtçe kaset çıkartmayacaklarına, Kürtçe konser vermeyeceklerine söz versinler”</b> diyen <b>“endişeli modernler”</b> olurdu. </p>
<p>Biraz daha ilerleyelim, Kürtçe konuşma yasağının kaldırıldığı yıllara, 1990’ların başlarına gidelim... Artık <b>“Kürt realitesini tanıdığımız” </b>için <b>“Kürtçe”</b> tartışmaları da yapılabilmektedir. Dolayısıyla artık muhayyel tartışmalar kurgulamamıza da gerek yok...</p>
<p>Yaşı müsait olanlar hatırlayacaktır, 1990’lardaki büyük tartışmamız <b>“Kürtçe şarkı-türkü ve Kürtçe kaset”</b>lere dairdi. Öyleydi, çünkü <b>“bu Kürtler” </b>Kürtçe konuşma yasağının kaldırılmasıyla yetinmemiş, şarkılarını, türkülerini söyleme ve bunları teknolojik imkânları kullanarak yayma talebiyle karşımıza çıkıvermişlerdi. </p>
<p>Bir zamanların <b>“Kürtçe kaset serbest olursa ülke bölünür”</b>cüleri, 1990’ların ortalarında, tıpkı <b>“Türban simgedir, üniversitelere asla sokulamaz”</b>cıların şimdi geldiği noktaya gelmiş, şarkı-türkü-kaset yasağını <b>“bu çağa”</b> uygun bulmamaya başlamışlardı. Fakat şartları vardı: Bu serbestlik, <b>“Kürtçe öğretimi, Kürtçe gazete-dergi yayını” </b>gibi alanlara sirayet etmemeliydi...</p>
<p>Tabii hayat yine bildiğini okudu, <b>“bu Kürtler”</b> tam da korkulduğu gibi, tam da bu taleplerle yine çıktılar karşımıza... <br/><br/><b>“Endişeli modernler”</b>, üç-beş sene önce oluşturdukları şartlı-özgürlükçü pozisyonlarını entelektüel, hukuki ve ahlaki nedenlerle bir kez daha terk etmek zorunda kaldılar: <b>“Bu çağda”</b> Kürtçe öğretimi ile Kürtçe dergi-gazete yasağının savunulamayacağını ilan ettiler. </p>
<p>Fakat yine şartları vardı: <b>“Bu iş” </b>okullarda Kürtçenin öğretilmesine; Kürtçe radyo ve televizyon yayınının serbest olmasına varmamalıydı... </p>
<p>Şimdi bunları da <b>“aştılar”</b>, <b>“Devletin okullarında Kürtçe öğretilebilir ama anadilde eğitim kesinlikle olmaz” </b>noktasına geldiler.</p>
<p>Kürt meselesinde an itibariyle buradalar...</p>
<h4><br/>Şarta bağlı özgürlükçülüğün süfliliği</h4>
<p>Bütün bu süreci hep birlikte yaşadık... Şimdi sürecin her dönemi için, <b>“Üniversitelerde başörtüsü serbest olsun, fakat hükümet de ‘kamu’da ve ilköğretim okullarında hiçbir zaman başörtüsü kullanılmayacağını garanti etsin”</b> şartının Kürt meselesinin belli dönemlerine uyarlanmış versiyonlarını dikkatinize sunacağım. Okuyun, ardından bir soru soracağım:</p>
<p>1980’lerin ortalarında: <b>“Kürtçe konuşma yasağı kaldırılsın, fakat bir şartla: Hükümet de Kürtçe kasetlerin hiçbir zaman yasal hale getirilmeyeceğinin garantisini versin...”</b></p>
<p>1990’ların ortalarında: <b>“Kürtçe kaset serbest olsun, fakat bir şartla: Hükümet de Kürtçe eğitimi, Kürtçe gazete ve dergi yasağının hiçbir zaman kaldırılmayacağının garantisini versin...”</b></p>
<p>2000’lerin ortalarında: <b>“Kürtçenin eğitimi üzerindeki, Kürtçe gazete ve dergi yayıncılığının üzerindeki yasak kaldırılsın; fakat hükümet de Kürtçenin okullarda öğretilmeyeceğinin, Kürtçe radyo-televizyon yayınına izin verilmeyeceğinin garantisini versin...”</b> </p>
<p>2000’lerin sonlarında: <b>“Devletin okullarında Kürtçe öğretilsin, fakat hükümet de hiçbir zaman anadilde eğitim olamayacağının garantisini versin...”</b></p>
<p>Şimdi geldiğimiz noktadan geriye dönüp baktığımızda bu <b>“şart”</b>lar çok naif, çok saçma görünmüyor mu?</p>
<h4><br/>Alevilerin muhtemel taleplerine hazır mıyız?</h4>
<p>Türkiye’nin en büyük üç meselesinden birinin <b>“simgesi”</b>nin üniversitelerdeki varlığının şarta bağlanmasını tartışıyoruz...</p>
<p>Buraya kadar, Türkiye’nin en büyük üç meselesinden birinin (<b>Kürt meselesi</b>) geçmiş serüveni üzerinden, <b>“Ya peşinden şu bu gelirse özgürlükçülüğü”</b>nün süflîliğini göstermeye çalıştım.</p>
<p>Bu süflîliği şimdi de Türkiye’nin üç büyük meselesinden birinin (<b>Alevi</b> <b>meselesi</b>) gelecek serüveni üzerinden göstermeye çalışacağım.</p>
<p>Aleviler devletin cemevlerini <b>“ibadethane”</b>, dedeliği de bir <b>“dinî müessese” </b>olarak tanımasını istiyorlar, değil mi? Peki, dedeliğin sadece <b>“uhrevi”</b> işlere bakmadığını, Aleviler arasındaki <b>“dünyevi”</b> meselelerin hallinde de belirleyici bir öneminin olduğunu biliyor muyuz? </p>
<p>Bunları, Alevi sorunu çerçevesinde bizi nelerin beklediğini ve nelere hazırlıklı olmamız gerektiğini göstermek için anlatıyorum.</p>
<p>Bundan birkaç ay önce <i>Habertürk</i> gazetesi manşetten bir haber verdi. Bir Alevi dedesi tarafından <b>“düşkün” </b>ilan edilip bir anlamda topluluk dışına itilen Şeref İpek adlı Alevi yurttaş, dava açarak Alevi dedesini mahkûm ettirmişti. </p>
<p>Haberde Alevi dedesinin nasıl bir şaşkınlık içinde olduğu, onun şu sözleriyle anlatılıyordu: </p>
<p>“Bir talibin (öğrenci) mürşidine (Alevi dedesi) açtığı belki de tarihteki ilk davadır. Konu sadece ceza hukuku açısından değerlendirilmiştir. <b>Alevi-Bektaşi inancının, bin yıldır değişmeyen kuralları </b>gözardı edilmemeliydi.” </p>
<p>Haberde, en az haber kadar ilginç bir kutucukta da Alevi Bektaşi Federasyonu Başkanı <b>Ali Balkız</b>’ın görüşleri özetlenmişti. Şöyle diyordu Balkız:</p>
<p>“Bu konu laik temele dayalı yargıya taşınırsa, doğal olarak böyle bir sonuç çıkabilir. Çünkü yargı, dinî unsurları esas almayacaktır. <b>Ancak inancımızın gereği bellidir, kuralı bellidir. Bundan kimsenin vazgeçmesi mümkün değildir.</b>”</p>
<p>Alevilerin haklı talepleri çerçevesinde ileride bizi nelerin bekliyor olabileceğini anladınız mı şimdi?</p>
<p>Peki, şimdi bunu hatırlatıp şöyle mi demeliyiz:</p>
<p>“Cemevleri ibadethane olarak kabul edilsin, dedelik kurumu da devlet tarafından tanınsın... Fakat bir şartla: Hükümet, dedelerin Alevilerin dünyevi anlaşmazlıklarına karışmayacağının garantisini versin.”</p>
<p>Görüyorsunuz, bir özgürlüğü, onun ileride yaratacağı yeni talepleri gerekçe göstererek sınırlamaya çalışmak, insanı hakikaten açık pozisyonda bırakır.</p>
<p>İlaveten: Bu, evet “endişeli” bir pozisyondur fakat hiç “modern” değildir.</p>
<p><b><br/>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-ya-pesinden-su-bu-gelirse-ozgurlukculugu.htm), [web.archive.org (arşiv bağlantısı)](http://web.archive.org/web/20101031170312/http://www.taraf.com.tr:80/alper-gormus/makale-ya-pesinden-su-bu-gelirse-ozgurlukculugu.htm)
