# “Haber alma hakkı”nın sigortası: Medyadaki “dehşet dengesi...”

*Alper Görmüş 23.09.2008*

<div class="yazi">
<p>Başbakan Recep Tayyip Erdoğan’ın bir gazete grubuna dahil gazetelere yönelik boykot çağrısının basın özgürlüğü açısından kabul edilemez bir çağrı olduğu apaçık... Ama ben, Türkiye’nin kendine has koşulları nedeniyle, çağrının “yurttaşların haber alma hakkı” çerçevesinde de büyük problemler arz ettiği kanısındayım. Çünkü, sözünü ettiği grubun ortadan kalkması durumunda biz yurttaşların bazı haberlere ulaşma konusunda ciddi güçlüklerle karşı karşıya kalacağımız muhakkak. Tıpkı, Erdoğan’ın hücum etmediği gazeteler kümesinin ortadan kalkması durumunda bu defa başka bazı haberlere ulaşmada benzer güçlüklerle karşı karşıya kalacağımızın muhakkak olması gibi. (Doğan grubuyla ilgili olarak yaptığım tespit, grubun gündeme getirip izlediği kimi haberlerin manipülatif niteliğini ve grubun bu alandaki “lider” konumunu ortadan kaldırmaz.) </p>
<p>Başka türlü söylersek: Türkiye’yi yazılı ve görsel basından izleyerek bu ülke hakkında bütünlüklü bir bilgi edinmek isteyen biri, kendine Başbakan’ın hücum ettiği gazetelerle hücum etmediği gazetelerden oluşmuş bir paket oluşturmalıdır. </p>
<p>“Normal” ülkelerden gelip Türkiye’de çalışan gazetecilerin en fazla şaşırdığı iki konudan biri, işte bu “paket” zorunluluğu (öbürü, köşe yazarlarının çokluğu). </p><b>
<p>“Medyanın imtihanı”</p></b>
<p>20 Eylül tarihli <i>Radikal </i>gazetesinde üst başlık-başlık-spot kombinasyonu şöyle olan bir haber vardı:</p>
<p>“Bana hangi gazeteyi okuduğunu söyle, sana ‘Deniz Feneri’nin ne kadarını bildiğini söyleyeyim... MEDYANIN DENİZ FENERİYLE İMTİHANI VARDI / Almanya’da ‘asrın dolandırıcılığı’ denilen Deniz Feneri davası mahkûmiyet kararıyla sona erdi. Bu süreç boyunca kimi gazetelerin okurları iddialarla ilgili detayları, kimi okurlarsa sadece ‘yalanlamalar’ı görebildi.”</p>
<p>Doğru söze ne denir? Doğru da, bu değerlendirmede “Deniz Feneri” yerine mesela “Ergenekon” sözcüğünü koysak, değerlendirme yine doğru olacak; sadece gazete adları değişecek.</p>
<p>Deniz Feneri’ni vurgulu-ayrıntılı olarak veren gazetelerde “Ergenekon’da yeri göğü birbirine katan medyanın Deniz Feneri’ndeki suskunluğu...” diye başlayan ne çok eleştiri okuduk... Bunları yazanların, Ergenekon’da suskun kalan gazeteler ve yazarlar olduğunu hatırlarsanız, ne kadar tatsız bir ikiyüzlülük içinde olduğumuzu anlarsınız. Aynı şey öbür taraf için de geçerli. Orada da “Deniz Feneri’nde yeri göğü birbirine katan medyanın Ergenekon’daki suskunluğu”na vurgu yapılıyor. Oysa onlar da Deniz Feneri’nde suskundu (en azından başlangıçta). </p>
<p>Bir habere “sıcak” olanların başka haberlere “soğuk” tavırlarının zaman içinde gevşeyip o habere “ısınmaları”nın da fazla bir öneminin olmadığına inanıyorum. Çünkü bu tavırda sorumluluk ahlakından çok yasak savma kültürünün devrede olduğu kanaatini taşıyorum. Yasak savma kültürüyle hareket eden gazeteciler ancak mecbur kaldıklarında, birileri onları arkadan ittiğinde görevlerini yapmaya başlar. Ama bu bize, onların, başka gazetelerin olmadığı durumlarda “işlerine gelmeyen” kimi haberleri hiç görmeyeceklerini de imâ eder. Daha açığını söyleyeyim: Başbakan’ın kızdığı gazeteler öbeğinin olmaması durumunda Deniz Feneri davasından; Başbakan’ın kızmadığı gazeteler öbeğinin olmaması durumunda da Ergenekon davasından pek az haber alacağımız konusunda hiç kuşkum yok. </p>
<p>Anlatmaya çalıştığım büyük sorunu turnusol kâğıdı niteliğinde bir örnekle biraz daha açmaya çalışayım...</p><b>
<p>Rapor var rapor var...</p></b>
<p>Başbakan’ın kızdığı gazeteler, Demokratik Toplum Partisi (DTP) Başkanı Nurettin Demirtaş’ın “sahte çürük raporu alarak askerlik yapmadığı” iddialarını başından sonuna büyük bir ciddiyetle takip ettiler. Sonunda yargı kararı Demirtaş’ın raporunun “sahte” olduğu yönünde tecelli etti ve DTP başkanı askere alındı.</p>
<p>Aynı iddialar uzun bir zamandır Yargıçlar ve Savcılar Birliği (YARSAV) Başkanı ve Yargıtay Cumhuriyet Savcısı Ömer Faruk Eminağaoğlu için öne sürülüyor. İddialara göre Eminağaoğlu için önce “sağlam” raporu veriliyor, ardından raporun üzerine “ameliyat raporları istenmeli” gibi bir ibare yazılıyor, bir süre sonra da rapor “çürüktür”e dönüştürülüyor.</p>
<p>Başbakan’ın kızmadığı gazeteler grubu, Başbakan’ın kızdığı gazeteler grubunun Demirtaş olayında sergilediği takipçiliği Eminağaoğlu haberinde sergiliyor. Özellikle <i>Zaman</i> gazetesi bu takipte çok önemli mesafeler aldı. </p>
<p>Gazete, “sağlamdır” raporuna sonradan eklenen “ameliyat raporları istenmeli” ibarelerinin sağlam olmadığını gösterdi. “Sağlamdır” raporuna imza atan doktorlardan ikisiyle aralıklarla konuşan gazete, iki doktordan da “o ibareler bize ait değil” demeçleri aldı. 20 eylül tarihli <i>Zaman</i>’da, askerlikten albay rütbesiyle emekli olan Dr. Bekir Erol’un şu sözleri yer aldı: “O dönemde ne yapmışlarsa yapmışlar, onu bilemem. Sağlam verdiğim kişiden ben rapor istemem. Belgelerdeki el yazıları karşılaştırıldığında o yazının bana ait olmadığı görülür.”</p>
<p>Peki, Demirtaş raporunun şahin gazetecileri Eminağaoğlu raporunda ne yapıyor? Hiçbir şey. Neden? Çünkü o, “bizden...”</p>
<p>Eminağaoğlu’nun, <i>Hürriyet</i>’in pek sevip büyüttüğü bir demecini okumuş, hayretler içinde kalmıştım. Demeç, Anayasa Mahkemesi’nin, TBMM’nin “üniversitelerde başörtüsünün serbest bırakılması” kararını esastan bozmasıydı. <i>Hürriyet</i>, “bizden” hukukçuların bile Anayasa Mahkemesi’nin Anayasa değişikliklerini sadece şekil bakımından inceleyip denetleyebileceği yönündeki “can sıkıcı” değerlendirmeleri karşısında, “cereyana göğüs geren” bu yiğit hukukçunun sözlerini büyük bir memnuniyetle büyütmüştü. Konuyu düzenleyen Anayasa’nın 148. maddesi aynen şöyle diyordu:</p>
<p>“Kanunların şekil bakımından denetlenmesi, son oylamanın, öngörülen çoğunlukla yapılıp yapılmadığı; Anayasa değişikliklerinde ise, teklif ve oylama çoğunluğuna ve ivedilikle görüşülemeyeceği şartına uyulup uyulmadığı hususları ile sınırlıdır.”</p>
<p>Görüyorsunuz, madde açık, Anayasa, mahkemenin, önüne gelen Anayasa değişikliğini şu üç şekil şartı çerçevesinde denetleyebileceğini söylüyor: a) teklif için yeterli çoğunluk var mı? b) oylama için yeterli çoğunluk var mı? c) değişikliğin ivedilikle yapılmamış oluşu sabit mi?</p>
<p>Şu da <i>Hürriyet</i>’in 9 Haziran 2008 tarihli haberinden:</p>
<p>“Anayasa’nın 148’inci maddesinde yer alan ‘teklif ve oylama çoğunluğu’ ifadesinin ‘teklif çoğunluğu ve oylama çoğunluğu’ olarak algılanmaması gerektiğini belirten Eminağaoğlu...”</p>
<p>Karşımızda, işte böyle bir “yorum”u göze alabilecek bir hukukçu var. Eh, Anayasa Mahkemesi’nin “türban kararı”nı militan bir tavırla destekleyen grubun böyle bir hukukçuyu koruması da anlaşılabilir bir şey...</p>
<p>Aslında bütün mesele de burada... Sorun, aşırı kutuplaşmış politik ortamlarda medyanın da bu cereyandan uzak kalamamasından kaynaklanıyor. Bu koşullarda, bazı haberlerin okurlara duyurulmasının “bizim taraf”ı zayıflatabileceği, buna karşılık “karşı taraf”ın eline koz verebileceği düşünülüyor...</p>
<p>Politik kutuplaşma ne kadar sert olursa olsun bundan uzak durabilecek ve “bütün haberleri” verebilecek sağlam bir medyaya sahip olmak, kuşkusuz alternatiflerin en güzeli... Fakat bizim gibi ülkelerde bu maalesef olamıyor; bu durumda bir tarafın vermediği haberleri veren ve zamanla öbür tarafı da zorlayan iki medya cephesinin olması ehven-i şer sayılmalı. Çünkü onun alternatifi, biz yurttaşların ya sadece “Başbakanın sevdiği” ya da sadece “Başbakan’ın kızdığı” haberleri okumaya mahkûm olmasıdır; bence bundan büyük bir şer olamaz.</p></div>

Kaynak: [taraf.com.tr](http://www.taraf.com.tr:80/alper-gormus/makale-haber-alma-hakkinin-sigortasi-medyadaki-dehset.htm), [web.archive.org (arşiv bağlantısı)](http://web.archive.org/web/20100608215606/http://www.taraf.com.tr:80/alper-gormus/makale-haber-alma-hakkinin-sigortasi-medyadaki-dehset.htm)
