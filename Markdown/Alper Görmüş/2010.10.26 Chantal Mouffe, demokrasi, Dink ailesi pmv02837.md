# Chantal Mouffe, demokrasi, Dink ailesi

*Alper Görmüş 26.10.2010*

<div class="yazi"><p>Türk basınında söyleşi alanı neredeyse tümüyle kadın gazeteciler tarafından dolduruluyor. Bu çok ilginç gelişme çeşitli yönleriyle incelenmeyi, kurcalanmayı bekliyor...<br/><br/>Bu âlemin en başarılı temsilcilerinden biri de hiç kuşkusuz <i>Taraf</i> muhabiri <b>Tuğba Tekerek</b>... Pazar günü onun, demokrasi fikri ve demokrasi uygulamaları üzerine <b>“radikal” </b>fikirleriyle öne çıkan düşünür <b>Chantal Mouffe </b>ile gerçekleştirdiği söyleşiyi okudum. (Tuğba Tekerek keşke bu türden beyin kurcalayıcılarla daha fazla konuşsa.)<br/><br/>Temel olarak <b>“otonomiye”</b>, <b>“bireye” </b>ve <b>“bireysel hak ve özgürlüklere”</b> dayalı Batı demokrasilerini, demokrasinin ulaştığı ve ulaşabileceği son aşama olarak gören yaklaşımlarla arası hiç hoş değil Mouffe’un... Bu yaklaşımları kibirli buluyor ve alternatif demokrasi içerikleri üzerine düşünüyor, yazıyor.</p>
<h4><br/>“Bireysellik Batı modeline özgü bir şeydir”</h4>
<p>Tuğba Tekerek’in ilk sorularına Mouffe’un verdiği cevaplar, onun temel yaklaşımına bir giriş mahiyetinde de okunabilir. <i>Taraf</i>’taki söyleşiyi kaçıranlar için aktarıyorum:<br/><br/><b><i>Çağdaş uygarlık seviyesine ulaşmak, biz Türkiye vatandaşlarının önüne konmuş temel hedeflerden biri. Ancak sizin o uygarlıktaki demokrasiye dair bazı ciddi eleştirileriniz var. Nedir o eleştiriler? <br/><br/></i></b><i>(...) Jürgen Habermas gibi pek çok liberal teorisyenin aksine bu modelin demokrasiye dair tek model olduğunu düşünmüyorum. Liberal teorisyenlere göre Batı demokrasisi ahlak ve rasyonalitenin gelişiminde son noktadır, evrenselleştirilmesi gerekir, her ülke bu modeli kabul etmelidir. Demokratikleşme her durumda Batılılaşma olarak anlaşılmalıdır.<br/><br/></i><b><i>Size göre demokratikleşme ille de Batılılaşma anlamına gelmiyor...<br/><br/></i></b><i>Demokrasi üzerine çalışan pek çok tarihçiye göre, Batı demokrasisinin oluşmasında Yahudi-Hıristiyan geleneği önemli rol oynadı. Bu Yahudi-Hıristiyan geleneği belli bir uygarlığa özgüdür. İslam dünyasında ya da Çin’de ise farklı gelenekler var. O halde bu kültürler neden bu prensipleri kabul etsinler?<br/><br/></i><b><i>Batı demokrasisiyle diğer kültürler arasında hangi noktalarda kan uyuşmazlığı ortaya çıkabilir mesela?<br/><br/></i></b><i>Örneğin bireysellik son derece Batı modeline özgü olan bir şeydir. Bireyin egemenliği Hıristiyanlıkla yakından bağlantılıdır. Otonomi, bireysel bağımsızlık fikri de öyle... Fransa’da otonomi temel bir değerken Çin’de temel değer uyumdur. Bazı kültürlerde, topluluk fikri birey fikrinden daha önemlidir. Dolayısıyla Batı modelini reddediyorlar, çünkü topluluk değerlerine zarar verdiğini düşünüyorlar. </i></p>
<h4><br/>Demokrasi amaç mı, araç mı?</h4>
<p>Gördüğünüz gibi <b>Chantal Mouffe</b>, bir toplumu başka toplumlardan ayıran temel değerlerin Batı’nın demokratik modeline uyum adına reddedilmesi gerektiği fikrine karşı çıkıyor... Tam tersine, <b>o değerleri taşıyabilecek yeni demokrasi biçimleri</b> bulmamız gerektiğini söylüyor. <br/><br/>Tehlikeli sularda gezinmeyi göze alarak şöyle de diyebilirim: Önemli olan insanın mutluluğudur. Böyle baktığımızda demokrasi bir amaç değil, araçtır. <br/><br/>Buraya kadar yazdıklarımın <b>“Dink ailesi”</b>yle nasıl bir ilişkisi olduğunu soran; <b>“alâkaya çay demlediğimi” </b>düşünen okurların sabrını fazla zorlamadan, bütün bunların bana neden <b>“Dink ailesi”</b>ni hatırlattığı hususuna geliyorum...<br/><br/><b>Chantal Mouffe</b>’un <i>Taraf</i>’taki söyleşisi, <b>Tûba Çandar</b>’ın tür yaratan olağanüstü kitabı <b>“Hrant”</b>taki, Dink ailesinin anlatıldığı bölümleri okurken karşıma çıktı. Batı türü davranış kalıplarının ortak bileşeni olan bireysel bağımsızlıktan ziyade topluluğu, dayanışmayı, fedakârlığı, gönüllü ve ılımlı bir otoriteyi öne çıkaran, yani “Batı türü” olmayan bir aileyle karşılaşıyoruz kitapta. Kitabın bu bölümünü okurken o kadar etkilendim ki, böyle bir aileyi <b>“çağdaş, evrensel”</b> değerlere aykırı bulup değişmeye davet edebilecekler hakkında hiç iyi şeyler düşünmedim. Tıpkı <b>Chantal</b> <b>Mouffe</b>’un, temel değerleri <b>“uyum fikri” </b>olan Çinlilere, onu terk edip yerine <b>“otonomi fikri”</b>ni geçirmeyi tavsiye eden liberaller hakkında iyi şeyler düşünmediği gibi... </p>
<h4><br/>Çandar’ın kitabındaki Dink ailesi</h4>
<p>Dink ailesi demek, <b>Hrant </b>ve <b>Rakel Dink</b>’le onların çocukları <b>Delal</b>, <b>Arat</b> ve <b>Sera Dink </b>demek değil. Aile, daha bu noktada <b>“evrensel” </b>kriterlere uymuyor:<br/><br/>“Ailenin reisi babamdı. Herkes bilirdi bunu. Ama babamla amcalarım arasındaki sevgi bambaşkadır. Bizi tanıyan herkes şaşar kalır bu sevgiye. Zaten bizde öyle çekirdek aile diye bir şey yoktur. Aile bizim için öyle anne-baba ve çocuklar değildir. Amcalarım, yengelerim, kuzenlerimin tümü demektir. Aile kelimesinin karşılığı budur. Hepimizin hayatında bu böyledir.” <b>(Ararat).<br/><br/></b>Üç kardeş arasındaki sevgi <b>“bambaşka”</b>dır ama, kavga-gürültü de eksik değildir. Eşlerin ve çocukların tamamının şahitlik ettiği gibi, <b>“ota boka”</b> kavga ederler, fakat sonra da hızla barışırlar:<br/><br/>“Koca adamlar çocuk gibi olurlar. Birbirlerinin üstüne yürüyerek, ‘Tutmayın beni’ falan diye bağırarak kavga ederler. Sonra da hiçbir şey olmamış gibi barışırlar, sarılıp kucaklaşırlar.” <b>(Ararat).<br/><br/></b>Bence <b>Mouffe</b>, <b>Çandar</b>’ın <b>“Hrant”</b>ını mutaka okumalı. Çünkü orada, insanlar arasındaki ilişkinin mükemmel formu olarak gördüğü <b>“çatışmalı sevgi”</b>nin dört başı mamur bir modelini bulacaktır. <br/><br/><b>“Uzlaşma”</b>yı öne çıkaran liberal demokratlara karşı, <b>“çatışma hayatın doğasında var, çatışmadan korkmayalım” </b>diyen <b>Chantal Mouffe</b>, insan ilişkilerinde de <b>“çatışmalı sevgi”</b>den yanadır:<br/><br/>“Benim için çatışma, hayatın normal bir veçhesi... Demokrasiyle ilgili söylediklerim kişisel ilişkiler için de söylenebilir. Örneğin kadınla erkek ilişkisinde de her zaman çatışma vardır. (...) Tartışılmayan ilişkide hayat yoktur.”</p>
<h4><br/>Neden biri diğerine üstün olsun?</h4>
<p>Kitaptan, Dink ailesinin <b>“Batı”</b>nın değil, <b>“Doğu”</b>nun temel değerleri üzerinde yükseldiğini gösteren birkaç alıntıya daha yer vereceğim:<br/><br/>“Kardeşleriyle emreder gibi konuşurdu. Bunları nişanlılarının yanında azarlamayayım, gururları kırılır, demezdi. Benim nişanlım da benim gözümde ilahtı. Çok zoruma giderdi onun kardeşlerine bu tavrı. (...) Ama gözleriyle sana sevgiyle bir baktığı zaman, bütün kırıp geçirdiği her şeyi unutturabilirdi o bakışıyla. Bin kere kırsa seni ve bir kere öyle baksa, her şeyi unuturdun. <b>(Zabel).<br/><br/></b>“Toplu yılbaşlarımız vardı. Ben büyümeye başladığımda tabii ki dışarı çıkma isteklerim arttı. Babam, zaten bizsiz geçireceğiniz çok yılbaşlarınız olacak, derdi. Ben başta söylene söylene kalırdım evde. Ama evdeki şamata arttıkça unuturdum dışarıyı.” <b>(Lusin).<br/><br/></b>“O günkü kavga konusunu da hiç unutmam. Siz bir gün beni ağabey yerine koydunuz mu? Bir defa ağabey dediniz mi bana diye kardeşlerine kükrüyordu. Levent de gayet sakin, bütün mesele bu mu, bizden ağabey sözünü duymak için mi hırpalıyorsun bizi bu kadar, demişti.” <b>(Zabel).<br/><br/></b>“Babam aile kavramına çok önem verirdi. Bu konuda bir hassasiyeti de vardı. Ermenilerin azalarak kaybolacaklarından endişe ederdi. Bu yüzden çocuklarının bir Türk’le evlenmesini istemezdi.” <b>(Ararat).<br/><br/></b>“Hep birarada olduk. Birlikte çalıştık, birlikte kazandık. Bu güçlü beraberliği ancak bir şey yıkabilirdi: Paylaşamamak.” <b>(Yervant).<br/><br/></b>Fakat onlar her şeyi paylaşabilen bir aileydi, o nedenle yıkılmadılar. Mesela parayı paylaşmak, aile üyelerinin “kasa”dan istedikleri kadar para çekmeleri suretinde oluyormuş. Fakat kimse de ihtiyacından fazlasını çekmezmiş o kasadan.<br/><br/>Kısaca, güven ve dayanışma duygusunun bireysel otonomiden daha önemli olduğu bir aileyle karşı karşıyayız... Şimdi kim, bunun tam tersinin geçerli olduğu Batı tipinde bir ailenin bu aileden “üstün” olduğunu söyleyebilir? Neden biri diğerine üstün olsun? <br/><br/><b>Chantal Mouffe</b>, işte bu türden soruları daha büyük ölçekte, toplumlar için soruyor. <br/><br/>Televizyonlardaki <b>“dön dolaş yine bana gel”</b> muhabbetlerinden usandıysanız, sizi <b>Mouffe</b> gibi beyin kurcalayıcıların kitaplarını kurcalamaya davet ediyorum. <br/><br/>Ben de bu yazıda, onun kurcaladığı şeyleri, daha mikro bir model üzerinden, Dink ailesi örneği üzerinden göstermeye çalıştım. Yaptığım şeyin belli bir “indirgemecilik” riski taşıdığının farkındayım. Fakat yine de derdimi anlatabildiğimi düşünüyorum.<br/><br/><b>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-chantal-mouffe-demokrasi-dink-ailesi.htm), [web.archive.org (arşiv bağlantısı)](http://web.archive.org/web/20101029030513/http://www.taraf.com.tr:80/alper-gormus/makale-chantal-mouffe-demokrasi-dink-ailesi.htm)
