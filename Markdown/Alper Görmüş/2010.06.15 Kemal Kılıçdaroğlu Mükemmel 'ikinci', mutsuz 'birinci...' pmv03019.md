# Kemal Kılıçdaroğlu: Mükemmel ‘ikinci’, mutsuz ‘birinci...’ 

*Alper Görmüş 15.06.2010*

<div class="yazi">
<p>Aktüel<i> dergisinin geçen sayısına bir Kemal Kılıçdaroğlu portresi yazdım. Portrede, CHP’lilerin Kılıçdaroğlu’yu bünyedeki iltihabı eritecek antibiyotik niyetine yuttuklarını, oysa onun bir “aspirin” olduğunun kısa sürede ortaya çıkacağını ve bunun sonuçlarının da kötü olacağını işledim. Portre perşembe günü </i>Aktüel<i>’de yayımlandı, aynı gün CHP çarşısı karıştı. Aslında Kılıçdaroğlu’nun sadece bir “aspirin” olduğu, seçildikten sonra yaptığı eski tarz “laf oturtma” konuşmalarının ötesine gidememesinden de belliydi. Sonra bildiğiniz şeyler oldu ve ortaya çıktı ki bu CHP’yle bir şey olmaz.</i></p>
<p><i>Kılıçdaroğlu portresini sizin de dikkatinize sunuyorum. </i>Aktüel<i> okurları belki bana “Sen de amma aceleciymişsin be kardeşim” demiş olabilirler, fakat eminim, arada olan bitenin şahitleri olarak sizler öyle düşünmeyeceksiniz.</i></p>
<p><i>Buyurun...</i></p>
<p>***</p>
<p>Şimdi yerini başka ilaçlar almış olabilir; bizim zamanımızda, vücut ısısı yükselmiş bebeklerine aspirin veren anne-babalarda ikili bir duygu hâsıl olurdu: Bir yandan aspirinin bebeklerinde sağladığı geçici iyilik hali nedeniyle kendileri de mutlu olur, öbür yandan bu halin geçici olduğunu bilmenin huzursuzluğunu yaşarlardı.</p>
<p>Ömrü bitmeden hakiki bir “sosyal”, hakiki bir “demokrat” partiye oy vermek isteyen biri olarak, Kemal Kılıçdaroğlu’nun Cumhuriyet Halk Partisi (CHP) genel başkanlığına gelmesinden beri, kendimi hararetli bebeğine aspirin verilmiş bir baba gibi hissediyorum.</p>
<p>Mutluyum, çünkü partilerine, bünyede hararete yol açan iltihabı kurutacak bir antibiyotik verildiğini zanneden CHP’lilerin nihayet AK Parti’yi sandıkta yenebileceklerine inandıkları için demokrasi dışı arayışlarını durduracaklarını düşünüyorum... Huzursuzum, çünkü bünyedeki ilacın antibiyotik değil aspirin olduğunun zannettiğimden de erken bir zamanda anlaşılacağını sezinliyorum ve ortaya çıkacak bu hayal kırıklığının “çağdaş-laik-kentli” kitlelerdeki otoriter arayışları daha da alevlendirmesinden korkuyorum. <br/></p>
<p><b>Şimdi bütün günahlar onun boynuna...</b></p>
<p>Daha fazla ilerlemeden, buraya kadar söylediklerimle ilgili olarak şöyle bir tashih yapayım: Aslında, Kemal Kılıçdaroğlu CHP’deki iltihaba “antibiyotik” olabilirdi; genel başkan olmadan önce birkaç kez bunun işaretini vermiş, fakat sonradan geri adım atmıştı.</p>
<p>Tamam da, siz CHP içinden birilerinin “onlar doğruydu, neden geri adım attınız?”  dediğini duydunuz mu hiç? Ya da, “CHP’yi değiştirmek” üzere genel başkan seçildiği gün yaptığı kurultay konuşmasında Türkiye’nin en temel demokrasi meselelerini teğet geçmesini dert edinen CHP’lilere rastladınız mı? Bu çerçevede bir soru daha: Siz, “önceki başkan da böyle konuşuyordu ve biz o nedenle iktidar olamadık, bu durumda yine olamayız” diyen tek bir CHP’liye rastladınız mı?</p>
<p>İşte tam bu noktada, onun da tıpkı selefi Deniz Baykal gibi CHP’nin bütün siyasi günahlarının kefaretini ödesin diye genel başkan seçildiği düşüncesine kapılıyorum. Üç yıl önce Baykal için yazdığım satırların, bugün Kemal Kılıçdaroğlu için de geçerli olduğu kanaatindeyim. Yani, partinin asıl sahibi olan laik-elit seçmenler tıpkı Baykal’a yaptıklarını yapacaklar; ondan aynı anda hem tutucu devlet ideolojisinin sözcülüğünü yapmasını hem de iktidar olmasını isteyecekler; bu ideolojiden her sapışında, yani halkın tercihlerine ve taleplerine her yaklaşışında parmak sallayıp ona geri adım attıracaklar ve fakat sandıkta yenilince de “niye o insanların oyunu alamadın” diye ortalığı birbirine katacaklar... Bence bu, kitlesel bir siyasi ahlaksızlıktan başka bir şey değil. <br/></p>
<p><b>Mükemmel “ikinci”, mutsuz “birinci...”</b></p>
<p>Fakat kitlelerin siyasi ahlaksızlığı, siyasi figürlerin sorumluluğunu ortadan kaldırmaz. Bir siyasetçi, doğruluğuna inandığı düşünceleri kalabalıkların tahammülfersa baskısına karşı dahi savunabilmelidir. Benim için bir CHP genel başkanının portresi, onun bu açıdan nasıl bir görüntü arz ettiğinin cevabından ibarettir ve doğrusunu isterseniz, sonuç negatiftir.</p>
<p>Hayır, sadece “söylediğinin arkasında duramayan siyasetçi” imajına gönderme yaparak varmıyorum bu sonuca... Beni asıl, genel başkan seçildikten sonraki “hiçbir şey söylemeyen” hali kaygılandırıyor. Çünkü neticede bu da, doğruluğuna inandığı düşünceleri birilerini ürkütmemek için dillendirmemek faslındandır.</p>
<p>Muhalefetini giderek polemiğe ve laf oturtmaya yönlendirmesi, bendeki kuşkuyu giderek pekiştiriyor. Acaba, diyorum, kurultay konuşmasında ortaya çıkan içeriksizliğin de gösterdiği gibi Kılıçdaroğlu “bu kadar” bir siyasetçi midir? Ve bu tamir edilemez, giderilemez zaafını gizlemek için mi topu hep oralara atıyor ve oralardan gelen pasları bu kadar hevesle değerlendiriyor?</p>
<p>Başkalarının etkisine, karakterini zorlamayı göze alacak kadar açık oluşu, ondaki “liderlik kumaşı”yla ilgili eleştirilerin haklı olabileceğini gösteriyor.</p>
<p>“Liderlik kumaşı”yla ilgili en büyük handikabı ise şu: Bildiğimiz anlamda “liderlik”ten zevk almıyor... İnsan, bildiği, kendine güvendiği alanda çalışırsa mutlu olur... Yolsuzluk dosyalarıyla uğraşmaya devam etseydi, ömrünün sonuna kadar mutlu bir hayat sürerdi... Fakat şimdi hâkim olamayacağı kadar geniş bir alanda, fazla bilmediği, kendine yeterince güvenmediği bir alanda bulunuyor. Hiç kuşkum yok ki çok endişeli, çok tedirgin bir ruh hali içinde... O aslında mükemmel bir “ikinci” ve mecburen “birinci” olmuş bütün mükemmel ikinciler gibi giderek derinleşecek bir mutsuzluğun esiri...  <br/></p>
<p><b>Bir “çağdaş feodal” olarak portresi</b></p>
<p>Ben, tümden temelsiz olmamak kaydıyla “sezgi”nin de bir bilgi kaynağı olduğuna inananlardanım... Kılıçdaroğlu portresinin bu son paragraflarında, işte bu bilgi kaynağına ve bu kaynağı “tümden temelsiz” olmaktan kurtaran birkaç olguya dayanarak, “çağdaş-kentli-laik” kitlelerin büyük umut bağladıkları yeni siyasi liderlerinin “çağdaş bir feodal” olma ihtimali üzerinde duracağım.</p>
<p>Dikkatinize sunacağım üç olgu, sırasıyla kızkardeşi, eşi ve çocuklarıyla ilgili olacak...</p>
<p>Kılıçdaroğlu, aynı anda hem zayıf halkası hem de üstünlüğü  ve farklılığı olan her zamanki açık sözlülüğüyle kızkardeşinin ilkokuldan sonra okula gönderilmemesinde sorumlu olduğunu itiraf ediyor:</p>
<p>“Feodal yapı çocukluk dönemimizde vardı ister istemez. Bunu itiraf etmek zorundayım. Kardeşim ilkokulu bitirince, okumaması için ısrarcı olduk. Babam okuldan aldı Fikriye’yi. Hayatımın en büyük pişmanlığı olarak görürüm, hâlâ yaşarım.”</p>
<p>Kılıçdaroğlu’nun bugünkü pişmanlığında samimi olduğu muhakkak; fakat o günlerden bugünlere hiç “feodal” tortu kalmadığını söyleyebilir miyiz?</p>
<p>Mesela, lise öğrencisiyken tanışıp evlendiği eşinin üniversiteyi terk etmesine sessizce onay vermesi bu tortunun bir tezahürü olamaz mı:</p>
<p>“Üniversiteyi bitirdiğim yıl, dayımla beraber Kocaeli’ne gittiğimde tanıştık. Lise öğrencisiydi. Ki teyzemin kızıdır kendisi. Sonra ilişkiler gelişti. Ankara Basın-Yayın’ı kazanmıştı. Ben ise Hesap Uzmanlığı’nı. Sık seyahatlerimiz nedeniyle eşim Basın-Yayın’dan ayrıldı. Ve biz evlendik 1974’te. Benim yüzümden eğitimini yarıda bıraktı. Bitirseydi çok daha iyi olurdu.”</p>
<p>Ve nihayet çocuklarıyla ilişkisi: “Oğlumla arkadaş olmaya, onunla zaman zaman sohbet etmeye çalışıyorum.. ama sonuç olarak şu çocuklar babalardan çok annelerini kendilerine daha yakın görüyorlar. Sorunları, bana aktaracağı şeyleri zaman zaman annesine aktarır o da bana söyler. Böyle bir özel ilişkimiz var diyebilirim.”</p>
<p>Elbette Kılıçdaroğlu’nun, gençliğimde sıkça rastladığım; dili acayip eşitlikçi, fakat evinde ayaklarını karısına yıkatan “devrimci” işçi önderleri, “ilerici” öğretmenler gibi biri olduğunu söylemek istemiyorum. Fakat, kendisini bu ölçüde sakil davranışlar dışında tutmayı becerecek kadar “çağdaşlaşmış” olsa da, nihayetinde o değerlerin bir parçası olduğunu söyleyebiliriz gibime geliyor.</p>
<p>Eğer Kılıçdaroğlu CHP’nin başında yeteri kadar uzun kalırsa, onun bu özelliği zaman zaman yüzeye çıkacak ve “çağdaş” kitleler buna çok şaşıracak.</p>
<p><b>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-kemal-kilicdaroglu-mukemmel-ikinci-mutsuz.htm), [web.archive.org (arşiv bağlantısı)](http://web.archive.org/web/20100617060217/http://www.taraf.com.tr:80/alper-gormus/makale-kemal-kilicdaroglu-mukemmel-ikinci-mutsuz.htm)
