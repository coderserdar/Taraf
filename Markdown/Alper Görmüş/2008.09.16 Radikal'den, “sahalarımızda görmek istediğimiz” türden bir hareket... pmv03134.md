# Radikal’den, “sahalarımızda görmek istediğimiz” türden bir hareket...

*Alper Görmüş 16.09.2008*

<div class="yazi">
<p>Kürşat Bumin ve Ümit Kıvanç’la birlikte <i>Medyakronik</i>’i kurduğumuzda yıllardan 2000, aylardan mayıstı. Yeni meşgalemizin daha ilk günlerinde, Türkiye’de yayımlanan bütün gazeteleri okumanın ne denli çileli bir iş olduğunu fark etmiştik (nicelikten çok “nitelik”ten bahsettiğimi anlamışsınızdır).</p>
<p>Başlangıçta, bir türlü artmayan “tıklayıcı” sayısı çilemizi daha da büyütüyordu. Düşünsenize, beş-altı saat gazete oku, sonra ortaya çıkan tabloyu otur yaz ve bütün bunları sadece 50-60 kişi okusun! Kürşat Bumin’in o günlerden birinin akşamında patlattığı espriyi hiç unutmuyorum. “Niye böyle site falan kurduk ki biz” demişti, “okurlarımızı aramızda paylaşsak, yazdıklarımızı her akşam onlara okusak daha iyi olmaz mı?”</p>
<p>Sonra okur sayımız arttı, binleri buldu, <i>Medyakronik</i> çok etkili bir mecra haline geldi. Durumumuz “espriye müsait” olmaktan çıkmıştı ama, çilemiz sürüyordu. O günlerde bize en iyi gelen şey, gazetelerde çıkan bazı haberler için “bravo” demekti. Böyle şeyler bulduğumuzda kendimizi hakikaten mutlu hissediyor, onu sitemizin en tepesinden duyuruyorduk.</p>
<p>Aradan geçen sekiz yıllık meşgalem boyunca “medyada iyi şeyler”e duyduğum açlık hep sürdü. Şu son birkaç günde <i>Radikal</i>’in izlediği bir yolsuzluk haberiyle ilgili olarak sergilediği performans nedeniyle kendimi fena hissetmiyorum. Bugün, mutluluğumu sizinle paylaşmak istiyorum.</p><b>
<p>“Gaziantep’te büyük yolsuzluk!”</p></b>
<p>Kabaca “Gaziantep Büyükşehir Belediyesi’nde rant yolsuzluğu” diye toparlayabileceğimiz haber ilk kez bir Doğan Haber Ajansı (DHA) muhabiri tarafından geçilmiş, <i>Radikal</i> dahil bütün Doğan grubu gazetelerinde aşağı yukarı bu başlıkla duyurulmuştu. Hatırlamışsınızdır, Başbakan Erdoğan’ın “Başkan’a iftira attınız, meramını anlatmak için yolladığı cevapların da hiçbirini kullanmadınız” dediği meseleden söz ediyoruz...</p>
<p>Haberin ilk halinde, Gaziantep Belediyesi’nin, ilgilendiği bir arazi çerçevesinde Nuri Üysen adlı bir kişiye milyonlarca dolarlık rant sağladığı “açık” bir şekilde gösteriliyordu. Fakat “şeytanın ayrıntıda gizli olduğu” ve “işe nasıl gelirse, öyle verilen” haberler kategorisinden bir haberdi bu.</p>
<p>Habere ilk itiraz, <i>Radikal </i>yazarı Hasan Celal Güzel’den geldi. Güzel, “Gaziantep Büyükşehir Belediye Başkanı Dr. Asım Güzelbey, amcamın oğludur. Onu kardeşim gibi severim. Onun kuzeni olmakla övünürüm” diye başlayan mektubunda Asım Güzelbey’i “tanıdığım en dürüst, en namuslu, ahlâklı ve şerefli insandır. Gaziantep’te otuz yılda 20 binden fazla ameliyat yapmış ve fakir hastalarından hiçbir karşılık almamıştır. Bugün Gaziantep’teki sokaktaki adama soracak olsanız, hangi görüşte olursa olsun, size onun ne kadar dürüst bir insan olduğunu anlatacaktır” diye takdim ediyordu okurlarına. </p>
<p>Ardından, Güzelbey’in, “Doğan grubu gazetelerinin yer vermediği” cevaplarından yola çıkarak ortaya bambaşka bir manzara koyuyordu. Ama ben itirazların ayrıntısını ondan değil, bu yazıdan iki gün sonra (13 Eylül) konuyu köşesine taşıyan <i>Radikal</i> genel yayın yönetmeni İsmet Berkan’dan aktarmak istiyorum size.</p>
<p>Biraz uzun bir alıntı olacak, yazının neredeyse tamamını aktaracağım ama bu tuhaf hikâyeye nüfuz etmenizin başka yolu yok. </p><i>
<p>“Hasan Celal Güzel’in önceki gün Radikal’de çıkan yazısı, Radikal için ağır ithamlar içeriyordu; çünkü Güzel’in sözünü ettiği Gaziantep’le ilgili haber 6 Eylül günü Radikal’de ‘Gaziantep’te arazi rantı: AKP’de bu kez insider krizi’ başlığıyla yayımlanmıştı.</p>
<p>“Doğan Haber Ajansı muhabiri Ahmet Kaya’nın Gaziantep’ten gönderdiği habere göre Nuri Üysen isimli bir işadamı, Gaziantep Güvenevler mahallesinde yer alan 119 bin metrekarelik çok sayıda varise bölünmüş olan bir tarım arazisini toplam 14 trilyon liraya satınalmış, üç gün sonra aynı araziyi Lüksemburg merkezli PD Three Gayrımenkul Yatırım Şirketi’ne 87.5 trilyona satmıştı. Satıştan kısa bir süre sonra Gaziantep Büyükşehir Belediyesi bu araziyi tarım alanı olmaktan çıkarıp ‘ticari alan’ haline getirmişti. Bu arada arazinin yüzde 55’i de Büyükşehir Belediyesine ve arazinin yer aldığı bölgenin sorumlusu Şehitkamil Belediyesi’ne bağışlanmıştı.</p>
<p>(...)</p>
<p>“Hasan Celal Güzel’in yazısını okuyunca hemen DHA Genel Müdürü Uğur Cebeci’yi aradım, beni bu konuda bilgilendirmesini rica ettim. (...) </p>
<p>Kısa süre sonra DHA bana konuya ilişkin bir dosya gönderdi. Dosyada Gaziantep Büyükşehir Belediye Başkanı Asım Güzelbey’in basın toplantısının tam dökümü de vardı ve ben ilk kez önceki gün Güzelbey’in bu haberi yalanlamak için günlerce çırpındığını ama sesini duyuramadığını farkettim, bu benim ayıbım.</p>
<p>“Başkan Güzelbey, basın toplantısında arazinin tam öyküsünü anlatıyordu. Onun anlatımına göre belediye tam o bölgede daha önce 40 dönüm kadar bir araziyi kamulaştırmış ve sonra da imar durumunu ‘ticari alan’ olarak tadil etmişti. Bu 40 dönümü pazarlamak, buraya yatırımcı çekmek için yurtdışı seyahatler bile yapılmış ve en sonunda halen İskenderun ve Hatay’da Türk ortaklarıyla iki adet alışveriş merkezi inşa etmekte olan Türk ve Alman sermayeli Lüksemburg merkezli PD Three Gayrımenkul Yatırım Şirketi araziyle ilgilenmişti. Ancak bu şirket de araziyi küçük bulmuş, ‘Bize en az 100 dönüm lazım’ demişti. Belediye bunun üzerine şirkete dönüp, ‘Biz yapamayız ama siz etraftaki arsaları satın alır sonra da bizi 100 dönüme tamamlayacak kadar arsayı bağışlarsanız olur’ cevabını vermişti.</p>
<p>“Bunun üzerine Alman şirketin Türkiye’deki ortağı olan Nuri Üysen, gidiyor ve bölgede 119 bin metrekarelik bir arsa buluyor. Arsa 19 varise bölünmüş bir arsa. Üysen, bu 19 kişiyi tek tek dolaşıyor ve arsanın tamamını almayı başarıyor.</p></i><b>
<p>Bir “dolandırıcılık” iddiası</p></b><i>
<p>“Hatırlayın, Üysen DHA’nın haberine göre 14 trilyona alıyordu arsayı. Oysa Belediye Başkanı, arsa hissedarlarının 6 ayrı grupta toplandığını ve her gruba 14’er trilyon, yani toplamda 84 trilyon lira ödendiğini söylüyor.</p>
<p>“Tabii bir özel şahsın bir araziyi kimden kaça satın aldığını bilmek de, biliyorsa ilan etmek de belediye başkanının işi değil ama bizim başkan bunu yapıyor. Tarık Devrim’in </p></i>(DHA muhabiri –A.G.)<i> Gaziantep’te yaptığı araştırma, bir yanıyla belediye başkanı Güzelbey’i doğrular nitelikte, tapu kayıtlarına göre 19 hissedar arsalarını toplamda 84 trilyona satmış gözüküyorlar. Yani DHA’nın haberi yanlış!
<p>“Ama bir dakika... Dün bu 19 kişi çıkıp basın toplantısı yaptı, banka dekontlarını gösterdi ki, onlara arsa için yapılan ödeme 14.9 trilyon lira. Bu 19 kişinin tapuda 84 trilyon aldıklarına dair attıkları imzalar var. 19 kişi bu imzalar atılırken o belgede bu rakamların yazmadığını öne sürüyor. Bu haliyle bir dolandırıcılık iddiası bu, herhalde savcılıklar konuyla ilgilenir.</p>
<p>(...)</p>
<p>“Hasan Celal Güzel’i de gazetem adına düzeltmem gerek: Ortada kasıtlı olarak yapılmış bir yalan haber yok, anlatmaya çalıştığım gibi fevkalade karmaşık yapısı olan bir dolandırıcılık hadisesi var. Herhalde bundan sonrası Nuri Üysen’le Alman ortakları arasında ve hukuk zemininde halledilecek şeyler...”</p></i>
<p>Berkan’ın yazısının çıktığı gün, <i>Radikal’</i>de yer alan uzun bir haberde de, içinde “şeytanın gizli olduğu” ayrıntılar açıklanıyor, bir anlamda haber sayfalarının namusu da kurtarılıyordu.</p>
<p>Kabul edin ki bu türden cesur özeleştiriler medyamızda sık sık karşımıza çıkan şeyler değil. O nedenle ben de Hasan Celal Güzel’in şu satırlarına katılıyorum:</p>
<p>“Radikal Gazetesi Genel Yayın Yönetmeni İsmet Berkan’ın, Gaziantep Belediye Başkanı hakkındaki yazımı değerlendirip gerçek durumu aksettirmesini şükranla karşılıyorum. Böylece bir haksızlık telâfi edilmiş ve gerçekler ortaya çıkarılmıştır. Radikal’deki haberin kasıtlı bir yalan haber olmadığı anlaşılmıştır. Ayrıca, yönettiği gazeteyi kendi yazarının eleştirmesi karşısında dahi, bu derece medenî ve demokratça davranan İsmet Berkan’ı kutluyor, teşekkür ediyorum.”</p>
<p>Böyle şeyler de olmasa, gazete okuma seanslarım iyice ruh karartıcı bir hal alacak...</p></div>

Kaynak: [taraf.com.tr](http://www.taraf.com.tr:80/alper-gormus/makale-radikalden-sahalarimizda-gormek-istedigimiz.htm), [web.archive.org (arşiv bağlantısı)](http://web.archive.org/web/20100608220110/http://www.taraf.com.tr:80/alper-gormus/makale-radikalden-sahalarimizda-gormek-istedigimiz.htm)
