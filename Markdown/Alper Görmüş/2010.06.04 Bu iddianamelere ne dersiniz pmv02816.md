# Bu iddianamelere ne dersiniz 

*Alper Görmüş 04.06.2010*

<div class="yazi">
<p>Ergenekon ve darbe iddianamelerinin satırları arasında dolaşıp “çelişki”, “zayıf delil” ve “cezaya dönüşmüş uzun tutukluluk süreleri”  avına çıkan zevat, işaret ettikleri aksaklıklar sanki ilk kez bu davalarla ortaya çıkmış gibi davranarak gayet etkili bir entrikaya başvuruyorlar.</p>
<p>Oysa gerek iddianame yazımı gerekse de uzun tutukluluk süreleri ile ilgili şikâyetler Türk hukuk sisteminin kötü geleneklerinin bir sonucu ve bu işler Ergenekon’dan önce de böyleydi. (Tam bu noktada bilgisayarının karşısına geçip bana “posta” atmaya hazırlanan arkadaşa not: Yazdıklarımdan, senin düşündüğün gibi bu aksaklıkları savunduğum, normal bulduğum ve meşrulaştırdığım gibi bir sonuç çıkmaz. Ben sadece, bu eleştiriyi Ergenekon ve darbe davalarıyla sınırlı olarak yapanların çelişkilerine işaret ediyorum.)</p>
<p>Bugün, biri gazeteci İrfan Aktan, biri de benimle ilgili olarak yazılmış iki taze iddianame üzerinden, Türk hukukundaki iddianame sorununun Ergenekon ve darbe davalarına özgü olmadığını, yaygın ve köklü bir sorun olduğunu göstermeye çalışacağım.  <br/></p>
<p><b>İki küçük iddianame...</b></p>
<p>Bugün Beşiktaş 11. Ağır Ceza Mahkemesi’nde gazeteci İrfan Aktan hakkında açılmış bir davanın karar duruşması var. İrfan Aktan, <i>Express</i> dergisinin 15 Ekim-16 Kasım 2009 tarihli sayısı için kaleme aldığı “Bölgede ve Kandil’de hava durumu / Mücadele olmazsa olmaz” başlıklı haber-analizde “Terör örgütünün propagandasını yapmak”la suçlanıyor. Aktan için beş yıl hapis,<i>Express</i> için de 20 bin TL para cezası isteniyor.</p>
<p>Bu yazıda sözünü edeceğim ikinci iddianame ise, eski Cezaevleri Genel Müdürü Ali Suat Ertosun’un şikâyetiyle benim hakkımda açılan hakaret davasıyla ilgili... Hafta başında Kaş Adliyesi’nde bu davayla ilgili olarak talimatla ifade verdim. İfadeden önce okuduğum iddianame beni tam anlamıyla dumura uğrattı. Şaşkınlığımı sizlerle paylaşmak istedim.</p>
<p>Fakat önce İrfan Aktan’la ilgili iddianameye bakalım... <br/></p>
<p><b>Küçücük iddianamelerde bile...</b></p>
<p>Gerek İrfan Aktan gerekse de benimle ilgili iddianameler birkaç daktilo sayfalık yazılarla ilgili... Yani devasa karmaşıklıktaki Ergenekon ve darbe davalarıyla kıyaslandığında lafı bile edilmeyecek basitlikte davalardan söz ediyoruz. Fakat bakın, bu kısacık iddianamelerde bile ne tuhaflıklar yapılmış...</p>
<p>İrfan Aktan’ın dava konusu olmuş haber-analizinin tümünü okudum. Başlığından da anlayabileceğiniz gibi, “Açılım” günlerinde “Habur’dan girişler”in yol açtığı gergin atmosferi aktarıp yorumlamaya çalışan bir gazetecilik çalışması bu.</p>
<p>İddia makamının her şeyden önce başlığa ve bilhassa da “Mücadele olmazsa olmaz” cümlesine takıldığı anlaşılıyor. İrfan Aktan, yazık, savunmasında gayretinin önemli bir bölümünü, bunun savcının zannettiği gibi kendisinin ya da derginin görüşü olmadığını izah etmeye ayırıyor:</p>
<p><i>“(...) ‘Mücadele olmazsa olmaz’ başlığı, kesinlikle muhabirin ve derginin görüşünü yansıtmamaktadır. Her mevkutenin olduğu gibi Express’in de haberlerini sunarken özgün bir tarzı vardır. Üst başlık, derginin verdiği haberin çerçevesine, daha büyük puntolarla aktarılan başlık ise üst başlığın haber verdiği konunun içeriği ve biçimine gönderme yapmaktadır.”</i></p>
<p>Haber-analiz, iki PKK militanıyla yapılan yüz yüze görüşmelere, Kandil’le yapılan telefon görüşmesine ve basında çıkan haberlere dayanıyor. Zaten suçlama da gazeteciye ait olmayan, onun sadece “aktarıcı” olarak rol aldığı bu bölümlere dayandırılıyor. Aktan, savunmasında buna şu sözlerle itiraz ediyor:</p>
<p><i>“İddianamede, haberi yazan kişinin görüşlerine dair herhangi bir değerlendirme yapılmamaktadır. Tek gerekçe olarak yazımdaki alıntılar gösterilmektedir. Oysa makalenin tümüne bakıldığında, yapılan alıntıların propaganda amacıyla değil, PKK’nın, devletin ‘açılım’ politikası karşısında yaşadığı bölünmeye işaret etme maksadıyla yapıldığı görülmektedir.”</i></p>
<p>Gerçekten de İrfan Aktan, haber-analizinin bir bölümünde PKK’nın “ateşkes” sürecinde olmasına rağmen örgütün son birkaç gündür gerçekleştirdiği silahlı eylemleri hatırlatarak amacının gerçekten de haber vermek ve analiz yapmaktan ibaret olduğunu net bir biçimde ortaya koyuyor.  <br/></p>
<p><b>Benim iddianamem daha tuhaf</b></p>
<p>İrfan Aktan’a söylenen şey şu (mealen): “Tamam, bunlar alıntı ama, propaganda içerikli alıntı... Öyleyse sen de örgüt propagandası yapmış oluyorsun.”</p>
<p>Aktan’ın iddianamesi hiç değilse alıntıya alıntı diyor ve suçlamasını onun üzerinden yapıyor. Ben de bir alıntı nedeniyle suçlanıyorum, fakat artık nasıl oluyorsa oluyor, o alıntı sanki benim sözlerimmiş gibi gösteriliyor. İddianameye göre, yazımdaki şu bölümle Ali Suat Ertosun’a hakaret etmişim:</p>
<p>“Bana bu yazıyı yazma konusunda ilham veren, <i>nasname.com </i>yazarı Cevdet Akbay’ın bir yazısı oldu. Akbay, bütün bu bilgileri hatırlattıktan sonra şu sonuca varıyor: ‘Bildiğim bütün sırları açıklamaya hazırım, diyen Mustafa Duyar’la Can Dündar’ı görüştürmemek için uğraşan ve bunda da başarılı olan; Mustafa Duyar’ın konuşmadan öldürülmesini sağlayan bu bürokrat, tahmin ettiğiniz gibi şimdi Ergenekon savcılarını dağıtarak Ergenekon Terör Örgütü üyelerini sokaklara salmaya çalışan eski Ceza ve Tevfik Evleri Müdürü, şimdi Hâkimler ve Savcılar Yüksek Kurulu üyesi olan Ali Suat Ertosun’dur.’”</p>
<p>İddianamede Cevdet Akbay’ın adı hiç anılmıyor, bu paragrafın benim satırlarım olduğu iddia ediliyor ve benim Ertosun’u “Mustafa Duyar’ın konuşmadan öldürülmesini sağlayan bürokrat” olarak suçladığım sonucuna varılıyor. (Söylediğimin “eksiği var, fazlası yok” kategorisinden olduğunu görmek isterseniz şu linke gidin, böylece olayın ayrıntısını da hatırlamış olursunuz: http://www.taraf.com.tr/alper-gormus/makale-can-dundara-soru-o-direnisci-burokrat-ali-suat.htm</p>
<p>Nasıl? Çok acayip değil mi?</p>
<p>Ergenekon ve darbe iddianamelerinin satırları arasında dolaşıp “çelişki”, “zayıf delil” ve “cezaya dönüşmüş uzun tutukluluk süreleri” avına çıkan zevata bir daha soruyorum: Peki, bu iddianamelere ne diyorsunuz? <br/></p>
<p> <br/></p>
<p>Gaziantep Üniversitesi’nden Mavi Marmara’ya... <br/></p>
<p>12-15 mayıs arasındaki üç günü Gaziantep Üniversitesi’nin misafiri olarak Gaziantep’te geçirdim. Şahane bir üç gündü. Oradan dönerken, başlığı “Gaziantep Üniversitesi’ni hiç unutmayacağım” olan bir yazı yazmayı kafama koymuştum. Fakat gündem bir anda o kadar karıştı ve sertleşti ki, onun üzerinden atlayıp şöyle sakin bir “unutamama” yazısı yazmaya fırsat bulamadım. Nihayet öyle bir şey oldu, öyle bir an geldi ki, o sert gündemle Gaziantep anıları damardan kesişti ve benim bu yazıyı daha fazla erteleme imkânım kalmadı.</p>
<p>14 mayıs gecesi, saat 24.00 civarıydı... Gaziantep Üniversitesi’nin uygulama otelindeki odama çekilmiş, yatmaya hazırlanıyordum. Odada su olmadığını fark edip aşağı indim.</p>
<p>Allah geçinden versin, ölüsünün bile sıcak olacağına inandığım “tuhaf insan” Sadık Battal yarı şaka - yarı ciddi bir edayla yanıma gelip “Alper Abi” dedi, “Bir karışıklık olmuş, Hakan’ı havaalanında kimse karşılamamış, benim organizasyonlarımda bu kaçıncı... Bu defa beni affetmez, gel şurada birlikte bekleyelim, seni görünce öfkesi diner.”</p>
<p>Otelin bahçesinde başka arkadaşlarla birlikte bekledik. Bir saat kadar sonra Hakan, yani Hakan Albayrak geldi. İlk defa karşılaşıyorduk, daha önce telefonda bile görüşmemiştik ama birbirimizi çok sevdiğimizi biliyorduk. Önce bana sarıldı, sonra Sadık’a dönüp kızdı ama havaalanında bekletildiği için değil; beni uyutmadığı için... Ardından hemen kolumdan tutup birkaç adım uzaklaştırdı. “İnancın var mı Alper Abi bilmiyorum ama” dedi ve çok ince bir davranışla benim soruyu cevaplamama fırsat vermeden devam etti: “Allah senden ve sizden razı olsun. Bu memleket nihayet normal bir memleket oluyor ve sizin gazetenizin bunda çok büyük bir payı var...” Bu kadar. Bunu söyledi ve yine kolumdan tutarak kalabalığa götürdü beni.</p>
<p>O sabah kalkıp da televizyondan İsrail’in Gazze’ye insani yardım götüren gemilerden Mavi Marmara’ya karşı giriştiği zorba saldırıya ilişkin haberleri izlemeye başlayınca, gözümün önüne o gemide bulunan Hakan’ın her daim ışıklı gözleri geldi. Onu ilk olarak Gaziantep Üniversitesi’nin daveti sayesinde tanıdığımı düşündüm ve bu üniversiteyi hiç unutmayacağıma dair inancım biraz daha pekişti.</p>
<p>Fakat yukarıda da dediğim gibi, o gün orada Hakan’la tanışmasaydım da bu üniversiteyi hiç unutmayacaktım. Cuma günü, başta Sadık Battal olmak üzere beni bu üniversiteye bağlayan başka şeyleri yazacağım; gündem ne olursa olsun...</p>
<p><b>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-bu-iddianamelere-ne-dersiniz.htm), [web.archive.org (arşiv bağlantısı)](http://web.archive.org/web/20100606205434/http://www.taraf.com.tr:80/alper-gormus/makale-bu-iddianamelere-ne-dersiniz.htm)
