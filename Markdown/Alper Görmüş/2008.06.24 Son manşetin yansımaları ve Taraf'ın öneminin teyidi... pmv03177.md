# Son manşetin yansımaları ve Taraf’ın öneminin teyidi...

*Alper Görmüş 24.06.2008*

<div class="yazi">Vasatlığın geçer akçe olduğu ve herkesin oradan ekmek yediği ortamlarda en tehlikeli şey, gidişata “dur” diyen birilerinin ortaya çıkmasıdır. Hayatın her alanı için, bütün meslekler için geçerlidir bu. Gidişata “dur” diyenleri bekleyen tehlikeyi anlatmaya gerek yok herhalde: Böyleleri, berikilere kendilerini kötü hissettirdiği oranda, kıskançlıktan hasetlik ve düşmanlığa varan bir çember içine alınırlar. İlk tepki, “görmezden gelme”ye çalışmaktır, fakat “vasatlık kırıcı” direnebilirse, bir süre sonra bu imkânsızlaşır, “dur” deyicilerin varlığı ve önemi kabul edilir.

Taraf’ın, Türk basınındaki vasatlığa atılmış bir bomba olduğu daha ilk günlerden belliydi. Girişte anlattığım maceranın tamamını bu gazete de yaşadı. Kanaatimce, Taraf’ın “Genelkurmay’ın Türkiye’yi biçimlendirme planı” haberi, bu açıdan bir dönüm noktasıdır. Bu haberin ardından basının tavrına baktığımda, artık varlığı ve önemi kabul edilmiş bir gazete görüyorum.

Oraya geleceğim, fakat daha önce Taraf’ın yayın hayatına girmesiyle başlayan ve hiç vazgeçilmeyen “Nokta- Taraf karşılaştırması”na ilişkin bir şeyler söylemek istiyorum.

Haydarpaşa Lisesi’nde, Halil Tekinalp adında, çok sevdiğimiz bir müdürümüz vardı. Onun “tevazu”yla ilgili bir uyarısını hiç unutmadım. “Bazen başarı o kadar açıktır ki” derdi müdürümüz, “böyle durumlarda tevazu göstermek, düpedüz hak ettiğini aşan bir övünme, şişinme anlamına gelir.”

Nokta tecrübesine kulağımda bu küpeyle baktığım zaman, onun da tıpkı Taraf gibi vasatlığa atılmış bir bomba olduğunu söylemek zorunda hissediyorum kendimi. Can Dündar, Nokta’nın ardından kaleme aldığı bir yazısında, derginin bu yanını kendi kelimeleriyle çok güzel anlatmıştı. (Milliyet, 23 Nisan 2007).

Fakat hakkı verilmiş bir günlük gazetenin yaratacağı etkiyi haftalık bir derginin etkisiyle kıyaslamanın da haksızlık olacağını düşünüyorum. Yasemin Çongar’ın, bir süre önce Aksiyon dergisine verdiği bir söyleşide, “Taraf, Nokta’nın bıraktığı boşluğu mu doldurdu” sorusunu cevaplarken söylediği gibi: 
“Biraz daha fazlası galiba. Nokta’ya büyük saygım var; büyük işler yaptılar ama sonuçta Nokta bir dergiydi, biz günlük gazeteyiz. Günlük gazetenin toplum için farklı anlamı var. Nokta kadar cesur ve dürüst olmaya çalışıyoruz; ama renkli bir yayıncılık yapmaya da çalışıyoruz.”

Çongar’ın uyarısını unutmamak koşuluyla, Nokta ve Taraf’ın karakter olarak birbirlerine çok benzediğini de söyleyebilirim: İkisi de aynı anda hem saygı hem kıskançlık-haset karışımı duygular uyandıran yayın organları oldu. İkisi de, girişte anlattığım aşamalardan geçerek günün birinde “varlığı ve önemi kabul edilen” yayın organları oldu.

Sonları benzemesin temennisiyle bu karşılaştırmayı burada kesiyorum.

Buradan sonrasında iki nokta üzerinde duracağım. Önce, yukarıdan beri söylemeye çalıştığım şeyi, yani bu haberle birlikte Taraf’ın artık “varlığı ve önemi kabul edilen” bir gazete haline geldiği tespitimi son manşetin gazetelerdeki yansımasına bakarak temellendirmeye çalışacağım. Ardından, Nokta’nın yayımladığı Genelkurmay belgelerine Genelkurmay’ın gösterdiği tepkiyle, Taraf’ın son haberine gösterdiği tepkiyi kıyaslayacağım; bu tepkilerde bana çok ilginç görünen nüansları sizinle paylaşacağım.



Son manşet ve gazeteler... 

Taraf’ın “Genelkurmay’ın Türkiye’yi biçimlendirme planı” haberinin yayımlandığı 20 haziranda ben de “Darbenin dört atlısı”ndan üçünün (Hürriyet, Milliyet, Vatan) internet sayfalarında haberi ve Genelkurmay açıklamasını nasıl gördüklerini ele alan bir yazı kaleme almıştım (Medyakronik.com).

Bu gazetelerin internet sayfalarına göre Genelkurmay Taraf’ın haberini “yalanlamıştı.” Haberlerin başlıkları asıl haberi değil, “yalanlama”yı öne çıkarıyordu, haber de birkaç satırla onun peşine takılıyordu. ” ?öyle yazdım o gün:
“Taraf’ın yayımladığı belgelerle ilgili olarak aynı gün bir açıklama yapan Genelkurmay, ‘Genelkurmay Başkanlığı kayıtlarında, Komuta Katı tarafından onaylanmış böyle bir resmi evrak veya plan bulunmamaktadır’ dedi. Açıklamada ‘yalan’ sözcüğü kesinlikle geçmiyordu. Öte yandan, Taraf, ‘belgelerin onaylanmış olduğundan’ söz etmiyordu. Bu durumda Taraf’ın haberi yalanlanmış mı olur? Bazı gazetelere göre evet!”

Yazının sonunda, CHP’nin bile Genelkurmay açıklamasından tatmin olmadığını hatırlatarak şöyle diyordum:
“Özü ‘merak’ ve ‘kuşku’ olan bir mesleğin ‘yalanlama olmayan bir yalanlama’dan bu kadar hızlı bir şekilde tatmin olup defteri kapaması olacak iş mi? Durun bakalım, belki CHP’den utanıp vazgeçilir bu tuhaflıktan. Belki yarın (21 haziran) gazeteler, internet sayfalarından bambaşka bir havada çıkarlar.” 



Komutana değil, habere baktılar

Neye güvenerek bu sonuca varmıştım, bilmiyorum ama ertesi gün hakikaten öyle oldu. Üç gazete de asıl haberi gizlemeyerek ve yalanlamanın da gerçek bir yalanlama olmadığını imâ ederek girdiler söze. Aralarında, sözünü en doğrudan söyleyeni Vatan’dı: “(...) “Genelkurmay ise ‘onaylanmış bir evrak yoktur’ demekle yetindi.”

Taraf’ın Başbuğ-Paksüt buluşması haberini “Ne var bunda canım, pislik etmeyin” kıvamında bir manşetle karşılayan Radikal ise bu kez bambaşka bir manşetle karşımızdaydı: “Asker, psikolojik savaş planı için ‘yok öyle bir şey’ diyemedi...”

“Ne var bunda canım” manşetinin yaratıcısı Murat Yetkin ise “Komutanım, n’aptınız öyle ya, n’apıcam ben o manşeti şimdi” öfkesini yansıtan bir yazı kaleme almıştı aynı gün: “Önerilen faaliyetin medyayı etkilemenin ötesinde yargıyı etkilemeye dek ilerletilmiş olması, Taraf gazetesi yorumcularınca (...) görüşmenin zemini olarak ortaya atıldı.”

Güvenilen dağlara kar yağması duygusu, Hürriyet’in kaptanı için de geçerliydi. “Türk Ordusu’na büyük bir saygı ve güvenle büyüyen”, “Hürriyet Gazetesi’ne geldiği gün verdiği ilk talimatlardan biri ‘Gazetede çirkin, kötü giyimli bir Türk Askeri fotoğrafı istemiyorum’” olan, “Türk basınında ilk bandanalı SAT komandolarının fotoğraflarını yayımlayan” Ertuğrul Özkök, işte şimdi bu manşeti ne yapacağını, nasıl açıklayacağını bir türlü bilemiyordu. Özkök, açıklamadan da memnun değildi, pek inandırıcı bulmamıştı: 
“Genelkurmay Başkanlığı’nın yaptığı açıklamayı okudum. Bana göre anlamı şuydu: ‘Altta birileri böyle bir belge hazırlamış olabilir ama biz bunu onaylamadık.’ Gönlüm böyle olmasını çok isterdi.”

Düşünsenize, Genelkurmay Başkanı “Gazetenin finansörüne bakın” diyor ama büyük basın ona değil, habere bakıyor.

Taraf artık Türk basınında bir kerteriz noktasıdır. Bir değerlendirme yapılacaksa, o işin içine katılmaksızın yapılamayacaktır.

 NOT. Yerim bitti. Genelkurmay’ın Nokta’nın haberlerine verdiği tepki ile Taraf’ın haberine verdiği tepkiyi önümüzdeki yazıda karşılaştıracağım.


*********

“Dinci” Sabah’ın “muhafazakâr Genç Siviller”i

Son yılların en şenlikli eylemlerinden biri olan “Darbeye Karşı 70 Milyon Adım” yürüyüşüyle ilgili olarak Sabah gazetesinde evlere şenlik bir haber vardı. Sabah’a göre, yürüyüşü “Aralarında Mazlum-Der, Genç Siviller ve Siyasal Ufuk Hareketi gibi muhafazakâr kuruluşlar” ile başka bazı kuruluşlar düzenlemişti.

Bu, tıpkı Sabah’a yönelik “dinci” yaftalaması gibi bir şey mi? Genç Siviller eminim öyle düşünüyor. Olabilir, fakat ben emin değilim. Genç Siviller’in eylemlerindeki başörtülü kızların fotoğraflarını görüp, buradan sonuca varmış bir gazetecilikle karşı karşıya olabiliriz pekâlâ. Genç Siviller’in cevabını duyar gibiyim: “İyi de, onca yazıp çizdiklerimiz ne olacak?”

Ben de işte tam bundan; “okumayan”, “bakan” ve sonuç çıkartan bir gazetecilikten söz ediyorum.

24.06.2008</div>

Kaynak: [taraf.com.tr](http://www.taraf.com.tr:80/alper-gormus/makale-son-mansetin-yansimalari-ve-tarafin-oneminin.htm), [web.archive.org (arşiv bağlantısı)](http://web.archive.org/web/20101115130939/http://www.taraf.com.tr:80/alper-gormus/makale-son-mansetin-yansimalari-ve-tarafin-oneminin.htm)
