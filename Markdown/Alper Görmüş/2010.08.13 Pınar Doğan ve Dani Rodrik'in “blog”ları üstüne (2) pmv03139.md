# Pınar Doğan ve Dani Rodrik’in “blog”ları üstüne (2)

*Alper Görmüş 13.08.2010*

<div class="yazi"><p>Emekli orgeneral, Balyoz davası sanığı Çetin Doğan’ın kızı Pınar Doğan ve damadı Dani Rodrik’in “Çetin Doğan ve gerçekler” adlı bir blogları var. Doğan ve Rodrik burada, Balyoz davasına esas teşkil eden binlerce sayfalık dokümanın, iddia edildiği gibi 2002’de sanıklar tarafından değil, çok sonraki bir tarihte (muhtemelen 2007’den sonra) birileri tarafından “üretilmiş” olduğunu kanıtlamaya çalışıyorlar.</p>
<p>İkili, bu amaçla a) Belgelerde yer alan bazı isim ve kavramların 2002’den önce kullanılmadığını, b) Belgelerde yer alan metinlerin bazı paragraflarının 2002’den sonra yayımlanmış makalelerle birebir aynı olduğunu göstermeye çalışıyorlar.</p>
<p>Son iki yazımda, “Çetin Doğan ve gerçekler” blogunda bu fasıldan kendisine yer bulan en yeni argüman olan “‘Ege Ordusu Komutanlığı’ bilmecesi”ni Milliyet‘in (3 Ağustos 2010) haberi vesilesiyle ele almıştım.</p>
<p>Hatırlayalım, iddia şuydu: Türk Silahlı Kuvvetleri, Ege Ordu Komutanlığı’nın adını 2007’de Ege Ordusu Komutanlığı olarak değiştirmiştir. O tarihten önce TSK belgelerinde hep Ege Ordu Komutanlığı tabiri kullanılmıştır. Hâlbuki Ege Ordusu Komutanlığı, Balyoz belgelerinin bir yerinde de kullanılmıştır.</p>
<p>Blogda, bu “çelişki”den, alaylı bir dille “Ege Ordu Komutanlığı’nın adının 2007’de değişeceğini 2002’de öngörerek bu ordudan beş sene sonraki adıyla bahsetmiş” diye söz ediliyordu.</p>
<p>Ben de yazılarımda, Ege Ordusu Komutanlığı’nın Ege Ordu Komutanlığı yaygınlığında olmasa da, 2002-2007 arasında da kullanıldığını göstermiş; Balyoz belgelerinin “resmî” belge olmadığının unutulmaması gerektiğini hatırlatmış; belgelerin o bölümünü hazırlayan bir subayın, pekâlâ Ege Ordusu Komutanlığı tabirini kullanmış olabileceğini anlatmıştım.</p>
<p>İsterseniz 6 ve 10 Ağustos tarihli yazılarıma bakarak daha ayrıntılı bir okuma yapabilirsiniz.</p>
<p>Bence blog sahipleri bu örnekle oyun kurarken puan veren güreşçi pozisyonuna düşmüşlerdir. Bu argümanla ilgili söyleyeceklerim bundan ibaret.</p>
<p>Şimdi sırasıyla öteki argümanları gözden geçirelim</p>
<h4> </h4>
<h4>Büyük Ortadoğu Planı, 2002’de telaffuz edilemez</h4>
<p>Büyük Ortadoğu Planı’yla ilgili olarak blogda dile getirilen iddia şöyle:</p>
<p>“2 Aralık 2002 tarihli ‘Balyoz’ darbe planından bir kesit: ‘Laik Türkiye Cumhuriyeti’nin Büyük Ortadoğu Planı (BOP)’nın uygulama alanında bir piyon haline dönüştürülmesinin amaçlandığı ...’ Büyük Ortadoğu Planı, İngilizce adıyla Greater Middle East Initiative (ya da New Middle East Project), ilk defa Condolezza Rice’in Ağustos 2003 tarihli ‘Transforming Middle East’ makalesinde ortaya konuyor. Bu projenin resmi olarak ilanı ise Haziran 2004’deki G8 zirvesinde gerçekleşiyor.”</p>
<p>Bu argüman da çok sağlam görünmüyor. Doğru, “Geater Middle East” (Büyük Ortadoğu) kavramını siyaset düzeyinde ilk kez 7 Ağustos 2003’te, o zamanlar henüz dışişleri bakanlığı koltuğuna oturmamış olan, Bush’un milli güvenlik başdanışmanı Condolezza Rice Washington Post için yazdığı “Transforming Middle East” başlıklı makalede kullandı.</p>
<p>Fakat Washington Post‘taki bu makaleden önce de kavram, yaygın olmasa da, 1997’de Donald Rumsfeld, Dick Cheney, Richard Perle, Paul Wolfowitz ve William Kristol öncülüğünde oluşturulan ‘Yeni Amerikan Yüzyılı Projesi’nin (PNAC) bir alt unsuru olarak kullanılıyordu.</p>
<p>Mesela ben, bu zevatın sitesi olan “Project of the New American Century”de (PNAC) yer alan bir William Kristol makalesinde “Greater Middle East” kavramının kullanıldığını gördüm. Makalenin tarihi 22 Mayıs 2002 idi. İsterseniz siz de şu linki tıklayıp, karşınıza çıkacak makalenin son paragrafından söylediğimi kontrol edebilirsiniz: http://www.newamericancentury.org/saudi- 052302.htm</p>
<h4> </h4>
<h4>“2005’teki konuşma, 2002’deki metinde ne arıyor?”</h4>
<p>Benim “Ege Ordu-Ordusu Komutanlığı” meselesini ele aldığım “Balyoz’da çelişki avı” başlıklı ilk yazımdan sonra, Selim Erdoğan adlı okurumdan şu ilginç e-postayı aldım: “Bir süre önce Cüneyt Ülsever’in köşesinde çelişki avcılığına ait ürünler görmüştüm. Bunlardan biri Balyoz planında yapılan bir konuşmanın 2005 yılında yapılan bir kongrenin kapanış konuşmasının aynısı olduğu iddiası idi. Önemli bir iddia idi. Ben de tıpkı sizin yaptığınız gibi yaptım. Yani internette kısa bir araştırma. Kongre Haydar Baş’ın milli ekonomi kongresiydi. Metni buldum. Balyoz’daki ifadelerle karşılaştırdım. Tesadüf olamayacak benzerlikler vardı. Metin bir bütün olarak aynı değildi. Ama beş altı kelimeden oluşan öbekler örtüşüyordu.</p>
<p>“Biraz daha araştırınca kapanış konuşmasındaki metnin daha eski olduğu anlaşılan Milli Ekonomi Modeli isimli kitabın giriş metni olduğunu buldum. O halde kitap ne kadar eskiydi? Biraz daha deşince bir forumda Haydar Baş metninin aynısını buldum. Gönderilme tarihi de 2000 falandı. Yani 2002’den önce. Zaten metindeki analiz en fazla 2000 yılına kadar gidiyor. IMF politikaları, Ecevit hükümetinin memleketi peşkeş çekmesi vs. Yani olsa olsa Çetin Doğan bu metinden yararlanmış olabilirdi. Ya da ortak bir kaynakları vardı.</p>
<p>“Bunu Cüneyt Ülsever’e yazdım. Onun adresinden ama ‘asistan’ imzalı bir cevap geldi değerlendirmemin yüzeysel olduğu ile ilgili. Ben de mantık örgüsünü (kanıt olarak kullanılan anakroninin anakroni olmadığını göstermesi açısından önemini) anlatan bir mail gönderdim. Gelen cevap bana tek bir noktaya odaklanmanın doğru olmadığını öğütlüyordu. Gariptir, daha sonra metne rastladığım forumu yeniden aradım. Ama bu kez bulamadım.”</p>
<h4> </h4>
<h4>Sansasyonel fakat riskli bir propaganda!</h4>
<p>Kafanız karışmamıştır umarım. Cüneyt Ülsever’in (ve başka birçok yazarın) “Çetin Doğan ve gerçekler” blogundan alıp mesele ettiği hikâye şu: Haydar Baş, 2005’te düzenlenen “Milli Ekonomi Kongresi’nin kapanışında bir konuşma yapıyor. O konuşma, küçük farklılıklarla Balyoz belgelerinde de yer alıyor. İddia ciddi: 2005’teki bir konuşma nasıl olur da 2002’de yazılan bir metinde yer alır? Dolayısıyla hüküm de ciddi: Demek ki bu belgeler 2002’de Balyoz sanıkları tarafından yazılmamıştır, çok sonra başka birileri tarafından üretilmiştir.</p>
<p>Fakat Selim Erdoğan’ın verdiği bilgilerle mesele bir anda değişiyor: Haydar Baş’ın gerek o konuşmasına gerekse de kitabındaki ilgili bölüme kaynaklık eden metni, yine kendisine ait olan 2002’den önceki bir metinden almış olabileceği ciddi bir ihtimal olarak beliriyor.</p>
<p>Bana diyebilirsiniz ki, okurunuz o forumdaki bölümü gösteremezse, bu iddia kanıtlanmamış olur. Doğru, fakat yine de okurumun gönderdiği mektubun tartışmamız açısından çok şey söylediği noktasında ısrar edeceğim. Şöyle ki: Bir profesörün, 2005’te bir kongrede yaptığı konuşmada ve aynı yıl yayımladığı kitabında yer alan bir bölüm, o profesör tarafından daha önce bir internet forumuna gönderilmiş olamaz mı? Ve bu bölüm 2002’de bir “Balyoz” yazarı tarafından kes-yapıştır yöntemiyle “çalışma”ya dahil edilmiş olamaz mı?</p>
<p>Blogda yer alan, “balyoz belgelerinde askeri yazım tekniklerine uymayan bölümler var” iddiasına önümüzdeki yazıda cevap vereceğim.</p>
<p>Benim blog sahiplerine söyleyeceğim son söz şudur:</p>
<p>“Bu tür ‘çelişkiler’e savunmanın ön cephesinde yer vermek ve bunlar üzerinden propaganda yürütmek, bu propagandanın sahipleri açısından ciddi riskler barındırır... Hadiseyi izleyenlerde, “bunlara bu kadar abandıklarına göre, ortada gerçekten de ciddi iddialar var demektir” gibi bir düşünce oluşur. Benden söylemesi...</p>
<p>alpergormus@gmail.com</p></div>

Kaynak: [taraf.com.tr](http://www.taraf.com.tr:80/alper-gormus/makale-pinar-dogan-ve-dani-rodrik-in-blog-lari-ustune-2.htm), [web.archive.org (arşiv bağlantısı)](http://web.archive.org/web/20100816121259/http://www.taraf.com.tr:80/alper-gormus/makale-pinar-dogan-ve-dani-rodrik-in-blog-lari-ustune-2.htm)
