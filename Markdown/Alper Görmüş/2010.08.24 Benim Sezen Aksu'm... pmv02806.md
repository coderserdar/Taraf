# Benim Sezen Aksu’m...

*Alper Görmüş 24.08.2010*

<div class="yazi"><p>Çoğunlukla olumlu özellikler atfederek kullandığımız kimi bıçaksırtı kavramlarımız var: Birleşmek, birleştirmek mesela... Biraraya gelmek, “birleşmek”teki güçlü vurguyu katiyen karşılamaz. “Tek”lerin birleşmesinin olmazsa olmaz bir koşulu vardır; kendi “tek”liklerinden taviz vermek... Birleşmenin ideal formunun, farklılıklarını tümüyle törpülemiş ve handiyse “tek-bir” haline gelmiş bir yapı olduğunu söylemek yanlış olmaz ve onu artık “Bir”leşmek diye telaffuz etmek gerekir.</p>
<p>Toplumu âdeta tek bir birey haline getirmeyi ve onu kutsamayı amaçlayan böylesi bir siyasi sağcılığın karşısında, dizginsiz bir liberalizm önerisi yer alır. Thatcher, bu ideal liberal ütopyayı “toplum diye bir şey yoktur” özdeyişiyle anlatmıştı.</p>
<p>Kendimizi, kendimizden memnun insanlar olarak hissedeceğimiz bir toplumsal tasavvurun bu ikisi arasında bir yerlerde (“Bir”leşmeden birleşme) olduğu muhakkak... Bu yüzyılı bu arayışla geçireceğimiz de aşağı yukarı ortaya çıkmış durumda.</p>
<p>Ben şarkılarıyla, davranışlarıyla, düşünceleriyle Sezen Aksu’yu, “‘Bir’leşmeden birleşme” arayışının neferlerinden biri olarak görüyorum. Bir sanatçı, insanları nasıl birleştirir? Hiç şüphesiz her şeyden önce, giderek silikleşen “ortak hayat”ın ihtiyacı haline gelerek... Ahmet Hamdi Tanpınar’ın</p>
<h4> </h4>
<h4>Huzur‘da dediği gibi:</h4>
<p>“Evvela insanı birleştirmek... Varsın aralarında hayat standardı farklılıkları yine ayrı olsun; fakat aynı hayatın ihtiyaçlarını duysunlar...”</p>
<p>Tanpınar, romanının kahramanına bu veciz cümleyi söyletmeden önce Beykoz çayırlarındaki hafta sonu atmosferini anlatır uzun uzun: Zenginlerle yoksullar farklı yemekler yese de aynı eğlencenin parçasıdırlar orada. Tanpınar bugün yaşıyor olsaydı, Sezen Aksu’nun, romanındaki Beykoz Çayırı’nınkine benzeyen bir işlev gördüğünü söylerdi sanırım: Öyle ya, zenginlerle fakirlerin, kentlilerle köylülerin, villadakilerle gecekondulardakilerin birlikte “ihtiyaç duyduğu” başka kaç şeyimiz var?</p>
<h4> </h4>
<h4>Aklı değil, vicdanı...</h4>
<p>Sezen Aksu aklı pek az, fakat vicdanı pek çok kez vurgulayan bir sanatçı... Onu “kendimizi, kendimizden memnun insanlar olarak hissedeceğimiz bir toplumsal tasavvurun neferi” olarak görmemin en önemli nedeni bu. Bazı sorunları akılla çözemeyeceğimizi seziyor; bu, “akıl çağı”nda bilgeliktir.</p>
<p>“Hayata vicdan gözüyle bakmak”tan söz ederken şöyle demişti: “Bütün çocuklar eşit doğar, ama yaşam kimine daha iyi davranır, daha çok şans tanır, eşitlik bozulur. Yaşamın herkes için eşitlenmesi insanın en kutsal amacıdır...”</p>
<p>Adaletsizliğe her zaman rasyonel gerekçeler bulunabilir, hatta bazı durumlarda verili adaletsizliğin yerine başka bir şey koyabilmek hakikaten imkânsız olabilir. Ama böyle dönemlerde dünya, “yapılacak bir şey yok”a sığınmayı reddeden o vicdanlı insanların omuzları üzerinde yükselir; onlardan dalga dalga yükselen iç huzursuzluğu, uygun bir zamanda maddi bir güce dönüşmek üzere birikir, birikir...</p>
<p>Bir keresinde de şu güzel satırları okuduktan sonra uzun bir kahkaha eşliğinde “yapamıyoruz ayrı...” diye itiraf etmişti:</p>
<p>“Gücün bütün yollarından geçtim / kalabalıkta bir yüz olmayı seçtim / anladım ki benim için yaşamak budur / bir işe yaradığımı bilmek / ve fotoğrafta görünmemek...”</p>
<p>İşte bunu anlatmak istiyorum: Önemli olan vicdanın işliyor olması, gerisi bugün olmazsa yarın olur.</p>
<h4> </h4>
<h4>“Herkesle dost” tartışması</h4>
<p>Sezen Aksu’yla ilgili hiç bitmeyen “duyarlılığının kalitesi” tartışması, Sakıp Sabancı’yla birlikte göründüğü bir televizyon şovunun ardından iyice yoğunlaşmış, bu duyarlılıktan puan kıranlar bir hayli artmıştı. Hepsini temsilen birinden kısa bir bölüm aktarayım:</p>
<p>“(...) Bir insan aynı anda nasıl hem Ertuğrul Özkök’ün en sevdiği kadın hem de Yıldırım Türker’in dostu olabilir bilemiyorum. İnsan, insan kalacaksa taraf olmak zorundadır. Olmayanlar Sezen Aksu olur ve herkesin sevgilisi olarak ölür.”</p>
<p>Ben bu sorunun cevabını kendimce izah etmeye çalıştım. Evet, Tanpınar’ın “hayat standartları farklı” olan insanları biraraya getiren Beykoz Çayırı’nın günümüzdeki karşılığıdır Sezen Aksu (sinemada da en çok Yavuz Turgul yakın duruyor bu role). İzah etmek güç, evet ama, nasıl oluyorsa oluyor, Ertuğrul Özkök’le Yıldırım Türker aynı sesi samimiyetle sevebiliyorlar işte. İnanın, bu o kadar da kötü bir şey değil. Ertuğrul Özköklerle Yıldırım Türkerleri birleştiren hiçbir şeyin olmamasından korkun siz.</p>
<p>(Ekim 2007’de Yeni Aktüel için yazdığım portrenin kısaltılmış versiyonu...)</p>
<h3> </h3>
<h3>Benim Fazıl Say’ım...</h3>
<p>Ne adını hatırlıyorum, ne yönetmenini ne de oyuncularını... Sıradan bir Hollywood filmiydi galiba. Onu benim için unutulmaz kılan şey, başroldeki kadın oyuncunun çizdiği karakterdi. Bir zengin koca avcısıydı bu kadın. Böyle erkekleri buluyor, onları kendine âşık ediyor, evleniyor ve... Ve öldürüyordu. Fakat çok da zekiydi. Dördüncü cinayetine kadar hiçbir iz bırakmamayı becermiş, kocasının arkasından yas tutan güzel dul rolünü herkese yutturabilmişti. Nihayet dördüncü cinayetinde yakayı ele verince, öncekilerde nal toplamış olan polis müfettişi şaşkınlık içinde “Hanımefendi” diye sormuştu ona, “birinci kocanızdan kalan miras sizi bir değil onlarca ömür boyu geçindirebilirdi, ikinci ve üçüncüyü de eklersek...” O filmi benim için unutulmaz kılan şey, kadının, müfettişin lafını keserek söylediği şu cümle olmuştu: “Yeteri kadar zengin olduğunuza hiçbir zaman emin olamazsınız!”</p>
<p>Türkiye’nin yetiştirdiği en büyük müzisyenlerden biri olan Fazıl Say’ın “Memleket İslamcıların eline geçti, beni Çankaya’ya bile çağırmadılar” gerekçesiyle Türkiye’yi terk edebileceği yönündeki açıklaması bana yine o filmi hatırlattı. Filmi ilk seyrettiğimde olduğu gibi bu defa da “zenginlik” dışında “yeteri kadarına sahip olduğumuz” duygusunu kolay kolay edinemediğimiz başka şeyler üzerine kafa yordum. Aklıma yine aynı şey geldi: İlgi görmek, sayılmak, sevilmek...</p>
<h4> </h4>
<h4>Arıyordu, bulamadı, bulamazdı</h4>
<p>Nereye gelmek istediğimi anlamışsınızdır: Ben, Fazıl Say’ın tepkisinin ideolojik-siyasi temelli olmaktan ziyade insani-psikolojik temelli olduğu kanısındayım. O, burada bir şey arıyordu, onu bulmaya çok yaklaştığını düşündüğü anlar oldu fakat hiçbir zaman aradığı şeyi bulamadı. Ömrünün sonuna kadar da burada yaşasaydı, aradığı şeyi yine bulamayacaktı. Sezgilerim bana Fazıl Say’ın, anlattığım filmdeki kadın karakterinden bir insan olduğunu söylüyor. Tek fark, o kadının maddi, Fazıl Say’ın ise manevi bir şeylerin arayışı içinde olmaları...</p>
<p>Ünlü sanatçımız kalkıp da “Ben aradığımı bulamadım ve sıkıldım buralardan, gitmek istiyorum” deseydi, onu savunmak, buna hakkı olduğunu söylemek ne güzel olurdu. Fakat şimdi, gösterdiği siyasal gerekçeler inandırıcılıktan o kadar uzak ki, bunu yapamıyorum. Gitmesine yine bir diyeceğim yok, ama gerekçelerini samimi bulmadığımı anlatmak istiyorum.</p>
<p>Her şeyden önce şu “Çankaya’ya davet edilmeme”ye gösterilen ve bence çok şey söyleyen tepki var. Düşünün, bir yandan iktidara “onlar” geldiği için Türkiye’yi terk edebileceğinizi söylüyorsunuz, bir yandan da “onlar”ın en tepesinde yer alan “O”nun sizi davet etmediğinden yakınıyorsunuz. Bu durumda şöyle bir akıl yürütme gayet meşru olacaktır: “İktidar temsilcileri, Fazıl Say’la, onun için belli ki önemli olan ikili ilişkileri sıcak bir biçimde yürütmüş olsaydı, sanatçı böyle bir tepki göstermeyecekti.”</p>
<p>Bence işin bu yanı iki şeyi açık bir biçimde gözler önüne serdi: Birincisi, Fazıl Say iktidarlar ve güç odaklarıyla ilişkiyi önemsiyor, ki bu bağımsız bir sanatçı için nâkısadır. İkincisi, Fazıl Say’dan etrafına yayılan “güçlü ego” sinyalleri aslında aldatıcıdır. Güçlü bir ego, “beni niye çağırmıyorlar”ı değil, “benim için önemli değil”i öne çıkarırdı.</p>
<p>(...)</p>
<p>Say, bundan aşağı yukarı dokuz ay önce şu tarzda konuşuyordu: “Başbakan’ı da, eşini de tanıyorum. Gayet makul insanlar. Emine Erdoğan, parlayan gözlere sahip. Sevgi saçan bir insan.” (Sabah, 23 Mart 2007). Seçimlerden önce iktidara karşı başlatılan büyük kampanyanın doruğunda dahi bu tarzda konuşan bir insanın bugünkü “türban” çıkışı size inandırıcı geliyor mu?</p>
<p>(Aralık 2007’de Yeni Aktüel için yazdığım portrenin kısaltılmış versiyonu...)</p>
<p>alpergormus@gmail.com</p></div>

Kaynak: [taraf.com.tr](http://www.taraf.com.tr:80/alper-gormus/makale-benim-sezen-aksu-m.htm), [web.archive.org (arşiv bağlantısı)](http://web.archive.org/web/20100825161645/http://www.taraf.com.tr:80/alper-gormus/makale-benim-sezen-aksu-m.htm)
