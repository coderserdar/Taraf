# Meşhur Aktüel kapağıyla ilgili ilk ve son cevabımdır...

*Alper Görmüş 11.04.2008*

<div class="yazi">Biliyorsunuz, Radikal gazetesi muhabiri İsmail Saymaz, manşetten yayımlanan, “Bu gidişata dikkat... Türkiye Denizli olmasın” başlıklı haberine bu sayfada getirilen eleştiriyle ilgili olarak bana bir cevap metni göndermiş, ben de telefonda ona verdiğim söz doğrultusunda metninin tümünü yayımlamıştım. O metinde şöyle bir cümle de yer alıyordu: “(Alper Görmüş), geçmişini ‘yanlış haberi kapak yapmakla’ kirlettiğini unutacağımızı, ‘hâlâ nasıl oluyor da kritik yazıyorsunuz’ diye sormayacağımızı mı zannediyor?”
Mektubu sunarken, bu bölüme bir cevabım olacağını söylemiş, ancak araya “Melih Aşık mevzuu” girdiği için geçen yazımda sözümü yerine getirememiştim; sıra nihayet ona geldi.
Hemen söyleyeyim: 2005’in eylül ayında Yeni Aktüel dergisinin kapağında yer alan ve benim genel yayın yönetmenliğimden istifamla sonuçlanan söz konusu habere ilişkin bugüne kadar orada burada bazı yazılar çıktı. Hiçbirine cevap vermedim. Bu vesileyle, bunların tümüne de cevap vermiş olacağım. 
Temel iddiası “Eski Ermeni Patriği Kalustyan’la eski Diyanet İşleri Başkanı Lütfi Doğan kardeş” olan haberi, derginin 8. Sayısının “Editör” sayfasında şöyle sunmuştum:
“(...) Sözünü ettiğim uzun soluklu dosyanın ilk sayfasında, yıllardır ortalıkta dolaşan spekülatif bir iddiayı, ‘Bu spekülasyon değil, gerçek’ diyen çok önemli bir kaynağa dayandırarak haberleştiriyoruz. Haber kaynağımız, Almanya Ermeni Cemaati’nin saygın lideri ve Ermeni Kilisesi Başpiskoposu Karekin Bekçiyan. Bekçiyan Yeni Aktüel’in teybine aynen şöyle dedi: ‘Eski Ermeni Patriği ?inork Kalustyan eski Diyanet İşleri Başkanı Lütfi Doğan’ın anne bir kardeşi olduğunu bana defalarca anlattı.’ Ama hangi Lütfi Doğan? Çünkü peş peşe diyanet işleri başkanlığı yapmış iki Lütfi Doğan var. Bu soruyu her iki Lütfi Doğan’a da sorduk...”
?u satırlar da, Yeni Aktüel’in bir sonraki sayısında kaleme aldığım,“Gazetecilikte tehlikeli bir ruh hali: Ya haberim düşerse?” başlıklı, özeleştiri nitelikli yazıdan: 
“(Önceki sayıdaki) bu sunuş, ilk bakışta bütün unsurları tamamlanmış bir haber duygusu veriyor okura. Öyle ya, ortada adı sanı belli, itibar sahibi bir haber kaynağının ortaya attığı bir iddia var ve üstelik iddiada adı geçen kişilere de derginin sayfaları ardına kadar açılmış. 
“Türkiye’deki genel geçer gazetecilik-habercilik standartları düşünüldüğünde ortada problem yokmuş gibi görünüyor. Çünkü bizim gazeteciliğimizde, adı sanı belli bir kaynak bir iddia öne sürdüğünde, hele ki iddialar gazetecinin ‘işine geliyorsa,’ ilave araştırma yapmaya hiç gerek görülmez. Sonradan iddiaların gerçeği yansıtmadığı ortaya çıktığında da gazetecinin savunması kabaca şöyledir: ‘Ben haberi masa başında uydurmadım, kaynağım belidir; bana bunları o anlattı, ben de haberleştirdim.’
“Sözü edilen kaynak, hakkında iddialar öne sürdüğü kişi ya da kurumlarla husumet içindeymiş ya da gazeteciyi bir ‘âlet’ gibi kullanarak kamuoyuna dezenformasyon pompalıyormuş, bunların hiçbir önemi yoktur. Oysa ‘Ben haberi masa başında uydurmadım, kaynağım bellidir, bana bunları o anlattı, ben de haberleştirdim’ savunmasının hiçbir geçerliliği yoktur. Çünkü bu meslek, mensuplarına ‘Bir iddiayı doğrulamak için gösterilmesi gereken çabanın tamamını göstermeden iddiayı haberleştirmemek’ görevi yükler.
“Dergimizin kapağındaki ‘Ermeni patriğiyle Diyanet İşleri Başkanı kardeşti’ haberi bu görevin layıkıyla yerine getirilmediği bir örnek olarak duruyor karşımızda.”


Ne yapmamız gerekiyordu?

Almanya Ermeni Cemaati’nin lideri ve Ermeni Kilisesi Başpiskoposu Karekin Bekçiyan’ın dergiye yaptığı açıklamanın ardından, söyleşiyi henüz haberleştirmeden yaptığımız araştırmada, doğruluğu konusunda bugün de kimsenin itirazı olmayan şu bilgilere ulaştık: Tehcirden sonra bir süre annesiyle birlikte yaşayan Kalustyan’ın daha sonra annesiyle irtibatı kopmuş, çocukluğunu Lübnan’daki bir Ermeni yetimhanesinde geçirmişti. Annesi ise kaldığı Yozgat’ın İğdeli köyünde bir Müslümanla yeniden evlenmiş, ondan da çocukları olmuştu. Kalustyan’ın annesi, hayatının son döneminde, artık bir patrik olan oğluyla yeniden buluşmuş, hatta son günlerini İstanbul’da, oğlunun yanında geçirmişti. Bunlar, bugün de yalanlanmayan bilgilerdi. Fakat bizim haberimizin iddiası şuydu: “Kalustyan’ın annesinin Müslüman kocasından olan çocuklarından biri, eski Diyanet İşleri Başkanı Lütfi Doğan’dır!”
Peki, biz dergi olarak hangi görevi layıkıyla yerine getirmemiştik? Ne yapmıştık da ‘Bir iddiayı doğrulamak için gösterilmesi gereken çabanın tamamını göstermeden iddiayı haberleştirmemek’ şeklindeki gazetecilik prensibini ihlal etmiştik? Derginin, işaret ettiğim 9. Sayısında bu soruya verdiğim cevap şöyleydi:
“Çok basit: Eski Ermeni Patriği Kalustyan’ın çocukluğunun geçtiği Yozgat’taki İğdeli Köyü’ne gitmemiştik. Dergimizin piyasaya çıkmasından bir gün sonra Anadolu Ajansı’nın (AA) geçtiği ve bazı gazetelerin kullandığı haberi okuduğumuzda bunun ne büyük bir ihmal olduğunu hemen anladık: AA muhabirleri Kalustyan’ın annesinin 1950’lere kadar yaşadığı bu köye gitmiş, Kalustyan’ın yeğeniyle görüşmüştü. Bu kişi, Kalustyan’ın annesinin daha sonra bir Müslümanla evlenerek din değiştirdiği bilgisinin doğru olduğunu, çocuklarını bu köyde büyüttüğünü, ama Lütfi Doğan adında bir çocuğunun olmadığını anlatmıştı.
“Haber gazetelerde çıktığında zaten Yeni Aktüel muhabirleri de İğdeli’deydi ve onların araştırmaları da her iki Lütfi Doğan’ın Kalustyan’ın kardeşi olamayacağını gösteriyordu.
“İşin tuhaf tarafı şuydu: Haberin bir noktasında, o köye gitmemiz gerektiğini biz de düşündük. Çünkü böylece Patrik Kalustyan’ın annesinin, Kalustyan’ın köyden uzaklaştırılışından sonra daha ne kadar köyde yaşamaya devam ettiğini öğrenebilecektik. Eğer çok uzun yıllar orada kaldıysa, Müslüman olan ikinci kocasından olduğu iddia edilen Lütfi Doğan’ın da onun çocuğu olarak o köyde uzun yıllar yaşamış olması gerekirdi. Ve biz o köye gitseydik, Karekin Bekçiyan’ın iddialarının doğrulanmadığını anlayabilecektik. Ama bu arada tamamen doğrulatılmış şu haberi verebilecektik: ‘Ermeni Patriği Kalustyan’ın annesi Müslüman.’”

“Atarsın muhabiri, sürdürürsün yönetmenliği”

Gelelim bugüne... İsmail Saymaz’ın haddini epeyce aşarak sarf ettiği “Yalan haberle geçmişini kirletme” meselesi işte budur. Ona ve onun gibi düşünenlere söyleyeceğim şey şudur: Hata yapmak insana ait bir şey, önemli olan hatayı kabul etmek ve onu bir daha tekrarlamamak için elinden geleni yapmaktır.
Ben, hatamı kabul ettim, derhal özeleştiri yaparak okurlardan özür diledim. Ama bunlarla dahi huzur bulamayacağımı anlayınca da istifa ettim. 
Hiç unutmuyorum, o günlerde karşılaştığımız Haluk ?ahin, şakayla karışık işi abarttığımı, böyle durumlarda yayın yönetmeninin haberi yapan muhabir ya da muhabirleri işten atarak görevine devam ettiğini anlattı bana.
Bir şey daha: O günlerde bütün bu hikâyeyi İstanbul Bilgi Üniversitesi’ndeki öğrencilerimle birlikte “vaka” olarak inceledik, ayrıca sınavda soru olarak sordum.
Son olarak şunu diyeceğim: Ben yaptığım hatayı hiçbir zaman gizlemedim, hatta dediğim gibi ders malzemesi haline getirdim. Birileri bunu ikide bir hatırlatarak benim gazetecilik geçmişimi kirletemez. 
Aktüel’deki özeleştiri yazısını şöyle bitirmiştim:
“Böylece gördünüz: Hata yapmayan bir ekip değiliz, ama size karşı ‘Bu kadarını herkes yapıyor canım’a sığınmayacak kadar da dürüstüz. Bu kadarı size yeter mi, bilmiyoruz.”
O zaman sadece okurlarımıza değil, herkese yetmişti bu. Fakat sonradan, “malzeme malzemedir, hem ayrıntılar unutuldu, biz istifayı falan da hiç anmadan belden aşağı darbemizi indirelim” diyenler çıktı, belli ki daha da çıkacak. Bu ise benim bu çerçevedeki ilk ve son cevabım olacak. 
Bu sayfayı kişisel bir meseleye ayırmak zorunda kaldığım için hepinizden özür diliyorum.

11.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-meshur-aktuel-kapagiyla-ilgili-ilk-ve-son.htm), [web.archive.org (arşiv bağlantısı)](http://web.archive.org/web/20101115124400/http://www.taraf.com.tr:80/alper-gormus/makale-meshur-aktuel-kapagiyla-ilgili-ilk-ve-son.htm)
