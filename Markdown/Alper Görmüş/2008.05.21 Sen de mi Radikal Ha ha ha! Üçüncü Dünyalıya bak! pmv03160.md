# Sen de mi Radikal: Ha ha ha! Üçüncü Dünyalıya bak!

*Alper Görmüş 21.05.2008*

<div class="yazi">‘Üçüncü Dünyalı’ların gelişmemişlikleriyle, yontulmamışlıklarıyla dalga geçmek, basınımızın bir türlü vazgeçemediği utanç verici bir refleks. Fakat bu, Radikal’de de mi karşımıza çıkacaktı?
Afganistan’ın komünist yönetimden kurtuluşunun 16. yıldönümünde düzenlenen törenleri Taliban kuvvetlerinin bastığını duymuşsunuzdur. Peki, Radikal’in bu haberi refiklerinden çok farklı bir ‘açı’dan vererek ‘fark yarattığının’ farkında mısınız? Bugünkü konumuz bu...
Haber, başka herhangi bir başlığa cevaz vermeyecek kadar netti, nitekim bütün gazeteler, kelimelerin yerlerini hariç tutarsak şu ortak başlıkla duyurdular gelişmeyi: Karzai’ye suikast girişimi... 
Radikal de kullanmıştı bu ibareyi, ama üst başlıkta... Radikal’in asıl haberinin başlığı şöyleydi: “Polis ve askerler sivillerle kaçıştı...”
Evet evet, gazetemiz okurlarının dikkatini, Karzai’ye suikasttan çok bu suikast girişimi sırasında tören kıyafetleriyle alanda bulunan Afgan polis ve askerlerin sivillerle birlikte ‘kaçışmaları’na çekmeyi daha uygun bulmuştu. Birinci sayfadaki iki spottan biri de bu ‘tuhaflığa’ ayrılmıştı zaten:
“Kurşunların sıyırdığı Karzai’yi korumaları apar topar bir cipe bindirmeyi başarıp başkanlık sarayına götürürken, 12 kişi yaralandı. 3 bin askerle polisin kaçacak yer aramasıysa şaşırtıcıydı.”
Radikal yazıişlerinin bu haberi hazırlarken pek eğlendiği, devam sayfasından da belliydi. Burada başlık “Karzai suikast hedefi, Afgan askeri tazı misali...” biçiminde tasarlanmıştı. Habere boyunca bol miktarda dalgacı cümleye rastlamak mümkündü:
“Afgan askerleri 15 dakika süren yaylım ateşi sırasında yanıt vermeye çalışmak yerine çil yavrusu gibi dağıldı...”
“Tören alanındaki yüzlerce konuk gibi 3 bin askerle polisin de panik içinde kaçacak yer araması dikkat çekti.”
“Karzai’nin korumalarının ‘Koşmayın vurulursunuz’ uyarısına rağmen, tören üniformalı 3 bin askerle polis, düzeni bozup tazı sürüsü gibi kaçıştı.”
Radikal’in ve öbür gazetelerin konuya ilişkin haberlerini okuduktan sonra aklıma şu soru takıldı: Aslında, ‘bizden geri’ milletler ve onların kurumlarıyla dalga geçmek için hiçbir fırsatı kaçırmayan kimi gazeteler nasıl olup da atlamıştı bu ‘tazı koşusu’nu? Onlar da aynı dış kaynaklardan yararlandıklarına göre, nasıl olup da Radikal’in döne döne vurguladığı bu ‘açı’yı gözden kaçırmışlardı?
Radikal’in haberini derlediği ajans haberlerine de baktım; hiçbirinde yoktu böyle bir bilgi. Ben, bu çerçevedeki en ‘ileri’ ibareyi BBC’de gördüm: “Soldiers dressed in ceremonial garb were seen running from the scene.” (Tören üniformalı askerlerin tören alanından kaçtıkları görüldü.)
Peki, gazete nereden uydurmuştu bunca ayrıntıyı? Benim cevabım şöyle: Haberin fotoğrafından... Düşünsenize, devlet başkanına suikast haberi hazırlıyorsunuz ve önünüze bir fotoğraf düşüyor: Başkanın askerleri ‘tazı misali’ kaçmaktalar... Eh, bundan âlâ fırsat mı olur? ?imdi böyle bir fotoğraf elde dururken ‘kuru’ bir suikast haberiyle okurları sıkmanın âlemi var mı? Yok tabii. Öyle yapmaktansa, okuyanları gülümsetecek bir haber yazmak daha iyi olmaz mı? Olur tabii. O zaman alınır fotoğraf masanın üstüne, güle-eğlene yazılır haber...
Oysa Radikal’ciler tek bir askerin bile silahına davranmamış olmasının tuhaflığı üzerine biraz düşünüp, biraz bilgi toplama zahmetine katlansalardı, muhtemelen o silahların bu tip törenlerde hep olduğu gibi ‘boş’, sahiplerinin de bir anlamda ‘sivil’ olduğunu öğrenebileceklerdi. Ama o zaman da ‘haber’ düşerdi, değil mi?

Bu ‘tarz’ın zirveleri...

‘Üçüncü Dünya’dan gelen fotoğrafları, uygun fotoğrafaltlarıyla beslemek suretiyle oralarla dalga geçme pratiği, basınımızda hayli yaygın bir pratiktir. Gelin, yeri gelmişken bu ‘tarz’ın birkaç zirvesini, eski Medyakronik’e başvurarak hatırlayalım (başlıklar gazetelere ait, sanmayın ki ben abartarak yeniden yazdım)... 
Birinci örnek, “Böyle olur Kenya’nın kurtarma ekibi!” (Sabah, 3 Nisan 2001): Bu başlığın taşıdığı haber, Kenya’da yolcu otobüsüyle nehre uçan bir otobüste bulunan Kenyalılar’dan 15’inin ölmesi, onlarcasının yaralanması üzerine... Dönemin en büyük ikinci gazetesi Sabah, başlıkta kazadan, ölenlerden bahsetme gereği duymamış. Çünkü onun derdi, hazır fırsat çıkmışken şu Afrikalılarla güzelce bir dalga geçmek. 
“Böyle olur Kenya’nın kurtarma ekibi!” diyor Sabah başlığında... Haberden, olay yerine derhal Donanma’ya bağlı vinçlerin geldiğini, ama yük çok ağır olduğu için iş göremediklerini; bunun üzerine belki birkaç kişiyi kurtarma umuduyla köylülerin nehre daldığını öğreniyoruz. Gazete, elindeki fotoğraflardan bir tekerleğin ve Kenyalı köylülerin göründüğü bir fotoğrafı seçmiş. Oysa, Milliyet’teki (haberi veren öbür gazete –AG) fotoğraflardan çok daha etkili karelerin olduğu anlaşılıyor. Sabah’ın neden bu fotoğrafı seçtiğini, haberdeki “Bu kez köylüler nehre daldı. Onlar da yalnızca otobüsün bir tekerleğine ulaştı” ifadesini okuyunca anlıyoruz. (Tam o andaki muhtemel yazıişleri geyiği: “Kenyalılar tekerleği kurtarmış lan, ha ha ha...”)
İkinci örnek, “Ağzınızla yiyin” (Star, 9 Ekim 2001): Star’ın bu başlığı taşıyan haberi, “Amerika’nın Afganistan’a hem bomba, hem yiyecek yağdırması”na ilişkin... Star’ın buradan çıkardığı ‘haber’ şöyle: “Gıda paketlerinin üzerinde ‘nasıl açılır’ değil, ‘nasıl yenilir’in tarifi var. Çizimlerde ‘kaşığın ağıza nasıl götürüleceği’ bile anlatılıyor... Yiyecek paketlerinin üzerinde ‘ABD halkının armağanı’ yazıyor. Yanında ‘kullanma talimatı’ yer alıyor. Paketin nasıl açılacağı değil, içindekilerin nasıl yeneceği tarif ediliyor. ‘Kaşığı ağzınıza götüreceksiniz ve yiyeceksiniz’ manasında... Pakette suşi yok. İşte bunlar var...”
Üçüncü örnek, “Ne diyo, valla görmedim” (Star, aynı gün): ‘Radyo seyreden’ bir grup Afgan mülteciye ilişkin bir başka ‘haber...’ Başlık: “Ne diyo? Valla görmedim!” İçerik: “Pakistan’daki kamplarda kalan Afgan mülteciler, olup bitenleri radyodan işte böyle ‘izledi’... Sanki televizyon ekranıymış gibi gözlerini radyoya diken mülteciler, gece boyunca radyonun yanından ayrılmadılar...”
Dördüncü örnek, “Delta Fos!” (Star, aynı gün): Gazete, Amerika’nın ‘son teknolojiyle geliştirilmiş silahları kullanan Delta Force birliği’ askerleriyle ‘Pakistan Rambosu’nu kıyaslıyor: 
“Amerika’nın son teknolojiyle geliştirilmiş silahlarını kullanan Delta Force Birliği varsa, Pakistan’ın da işte böyle seçkin birlikleri var!.. Başa takılan kask sahra modeli; yani arazi olmaya uygun... Yaka bağır açık; ne de olsa sıcak savaş!.. Bu kemer sırttaki telsizi taşıyor. Telsiz en az 10 kilo. Zaten etki alanı da çok az... Tüfek bazen tutukluk yapabiliyor. Ama olsun; en azından sağlam. Düştüğü zaman ses getiriyor!.. Telsiz ‘Nuh-u Nebi’den kalma; koşmak için silahı bırakmak lazım... Pantolon kumaştan, kemerin ise bir özelliği yok; pantolonun belde durmasına yarıyor... İşte Pakistan’ın Rambosu... Ama bu Rambo biraz farklı... Bıyığı, göbeği ve donanımıyla, şark sanatının benzersiz bir örneği...”
Bizim basın böyle işte... Dikkatinizi çekerim: Daha, bu ‘tarz’ın asıl ve en sevilen öznesi ‘Araplar’dan tek bir örnek dahi vermedim! 

02.05.2008</div>

Kaynak: [taraf.com.tr](http://www.taraf.com.tr:80/alper-gormus/makale-sen-de-mi-radikal-ha-ha-ha-ucuncu-dunyaliya-bak.htm), [web.archive.org (arşiv bağlantısı)](http://web.archive.org/web/20101115130934/http://www.taraf.com.tr:80/alper-gormus/makale-sen-de-mi-radikal-ha-ha-ha-ucuncu-dunyaliya-bak.htm)
