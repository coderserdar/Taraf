# Varsayımlarla kaleme alınan “kutsal haber”ler, “hür yorum”lar...

*Alper Görmüş 03.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bizim meslekten olup da, habere yorum karıştırılmaması ve fakat yoruma da karışılmaması gerektiğini anlatmak için kullanılan “haber kutsal, yorum hürdür” klişesini duymayan yoktur herhalde. Klişenin birinci bölümü haberin “olgular”la sınırlı kalmasını, ikinci bölümü ise bu “olgular”ın yorumcular tarafından özgürce yorumlanabilmesini imâ eder.</p><br/>
<p>Günümüz habercilik anlayışında, katı Anglo-Sakson gazetecilik tarzının epeyce esnediğini, daha “sübjektif” açılımlara yer veren gazetecilik anlayışlarının da belli bir meşruiyet kazandığını biliyoruz. Fakat gene biliyoruz ki, bu, bazı olguları gizleyip bazılarını abartan ve okura düşünme payı bırakmayan bir “sübjektivizm” anlamında değildir; olguyu bütün yönleriyle aktaran, fakat okura gazetecinin kendi kanaatini de sezdirmesine cevaz verme anlamındadır. Yani medeni ülkelerin ciddi gazeteciliği, gerek habercilikte gerekse de yorumculukta olguya saygı çerçevesinde hiçbir anlayış değişikliği önermez. </p><br/>
<p>Süslü lafları fazlaca kullananlar, o laflardaki “öz”ü savsaklama eğiliminde olurlar genellikle. Bizim meslekteki “haber kutsal, yorum hürdür” özlü sözünün kullanılma sıklığını, bu çerçevede yenilen haltlarla kıyasladığımızda da aynı sonuca ulaşırız. Bu sözü o kadar sık tekrarlamamıza rağmen, hepimiz biliriz ki bizde “kutsal haber”lerin ve “hür yorum”ların önemli bir bölümü olgulardan değil, kendi varsayımlarımızdan kalkarak yazılır. </p><br/>
<p>Bekir Coşkun’un, Ergenekon soruşturmalarının “kanlı” geçtiğine ilişkin yazısı; Pınar Kür’ün, Nurseli İdiz’in “soruşturmada bize iyi davrandılar” sözlerinden duyduğu rahatsızlık; <i>Vakit</i>’in eski Cumhurbaşkanı Sezer’in “Ergenekoncu” olabileceğine dair manşetinde sıraladığı gerekçeler... Bunların hepsini, kendi varsayımlarını “delil” sayıp olgulara dudak bükenlerin “kutsal haber”leri, “hür yorum”ları olarak görüyorum ben. </p></font><b><font face="Times New Roman TUR" size="4"><br/>
<p>Olgu da neymiş, benim varsayımım var!</p></font></b><font face="Times New Roman TUR"><br/>
<p>Geçtiğimiz yıl <i>Yeni Aktüel </i>dergisi için yazdığım “Delili kendi varsayımı olan yazar” başlıklı Bekir Coşkun portresinde şöyle demiştim:</p><br/>
<p>“Yazar yazılarını kendi varsayımlarının doğruluğu, kendi dar ve kişisel gözlemlerinin mutlak geçerliliği üzerine kurar. Üzerinde kalem oynattığı konuya ilişkin, geçtik daha önce ortaya konan teorileri, araştırma sonuçlarını bile dikkate almaz. Diyelim mesele Coşkun’un kadim konusu kadınların türban takmasıysa, o bütün yazılarını ‘başın zorla kapatılması’ üzerine kurar, bunun dışındaki bütün verilere, araştırmalara gözlerini kapar. Bir Bekir Coşkun varsayımı dünyanın bütün araştırmalarından daha güvenilirdir!</p><br/>
<p>“Alın mesela içinde ‘Özgür kadın temizdir. Öyle kirli çorapları, kokan ayakları, tıraşsız yüzü, gülyağından parfümü olan erkeği sokmaz yatağına’ türünden inciler barındıran ‘Özgür kadın’ başlıklı yazısını... Yazara bakılırsa, bu kadın türü hiç dayak yemezmiş. Bilmiyorum, sadece kendi gazetesinde kaç ‘modern kadınlar da dayak yiyor’ yazısı yayımlandı. Ama dediğim gibi, bunların, Bekir Coşkun’un varsayımlarının yanında hiçbir değeri yok!”</p><br/>
<p>Sıra geldi, beni “varsayımlarla yazılan haberler, yorumlar” yazısı yazmaya kışkırtan yorum ve haberlerden ilkine, taze Bekir Coşkun yazısına... </p><br/>
<p>Coşkun’un 23 Eylül tarihli “kanlı oluyor... ” başlıklı yazısından söz ediyorum... Yazar, yazısında Ergenekon soruşturmasına ilişkin öyle bir tablo çiziyor ki, sanırsınız birden 12 Eylül 1980 sonrasının Türkiye’sine ışınlanmışız, ya da 11 Eylül 1979 sonrasının Şili’sine... Sanki Türkiye işkenceden, kandan geçilmeyen bir ülkedir artık:</p><br/>
<p>“Bence Erbakan’ın ‘Kanlı mı olacak, kansız mı?’ sorusu doğru bir soruydu. Evet, kanlı oluyor. O içerde kendini asan bilim adamları, son nefesini cezaevinde verenler, hakkındaki iddiayı dahi bilmeden hapishanelerde çürüyenler, ancak ölümcül hale gelince bir sedye ile salınanlar... (...) Kaçıncı kişidir bu cezaevinden sedyeyle çıkıyor. Bence o doğru bir soruydu. Evet...</p><br/>
<p>Kanlı oluyor...”</p><br/>
<p>Türkiye’nin gördüğü en büyük soruşturmadan, zanlılarının cinayetlerle, darbe kışkırtıcılığıyla suçlandığı bir soruşturmadan söz ediyoruz. Böyle bir soruşturmanın hiçbir işkence iddiasıyla karşılaşmaksızın sürdürülüyor olmasının, Türkiye’nin gerçekten kanlı soruşturma geleneğinde bir gedik açma anlamına geldiğini görmemek için en tehlikeli körlükle, görmek istemeyenlerin körlüğüyle malûl olmak gerekir. </p><br/>
<p>Bekir Coşkun’a bunları yazdıran şey, onun Türkiye’deki mevcut politik yapıyla ilgili varsayımı... Ona göre ülkede “faşizm” var ve faşist bir rejimin soruşturmaları da mutlaka “kanlı” olmalıdır. Bir Bekir Coşkun varsayımı hakikatle çelişiyorsa, hakikat hükümsüzdür! </p><br/>
<p>Aklıma, Mustafa Balbay’ın da içinde yer aldığı gözaltı dalgasının hemen ardından <i>Hürriyet</i>’te gördüğüm “Ziverbey gibi” manşeti geliyor. Bir pazar günüydü o gün ve bir gün önce serbest bırakılan Mustafa Balbay televizyonda, Emin Çölaşan’ın karşısında gözaltında kendisine nasıl uygarca yaklaşıldığını anlatıyordu. Ben bir yandan <i>Hürriyet</i>’in manşetini okurken, bir yandan da Balbay’ı dinliyordum... (Baskın Oran, Ergenekon soruşturmasından “faşizm” ya da “Ziverbey” çıkaranlara “Ya hiç faşizm görmemişler ya hiç dayak yememişler” diye seslenmişti.)</p><br/>
<p>Benzer bir durumu Nurseli İdiz örneğinde yaşadık. İdiz, <i>NTV</i>’deki “Haydi gel bizimle ol” programına katılmış, gözaltı süreci ile ilgili olarak Balbayvari şeyler anlatıyordu ki, programcılardan Pınar Kür sözünü kesti. <i>Milliyet</i>’in toparlamasıyla:</p><br/>
<p>“Programın 4 kadın sunucusunun, gözaltında nasıl kötü muamele gördüğüyle ilgili ısrarlı sorularına rağmen İdiz, kendisine iyi muamele yapıldığını vurguladı. İdiz’in sözleri Pınar Kür’ü kızdırdı. Kür, ‘ırzına geçmediler diye mi böyle konuşuyorsun’ diyerek serzenişte bulundu. Nurseli İdiz ise, polislerin eskisi gibi olmadığını, iyi eğitimli olduklarını belirtti.”</p><br/>
<p>Gene aynı sendrom: Hakikat varsayımımızla çelişiyorsa, hakikat hükümsüzdür. </p></font><b><font face="Times New Roman TUR" size="4"><br/>
<p>Varsayım-haber: <i>Vakit</i>’ten bir örnek</p></font><font face="Times New Roman TUR"></font></b><br/>
</p><p>Varsayımlarımızı olgularla ikame ederek yorum yazmak kötü... Fakat aynı ikame sürecinden geçip haber üretmek hiç kuşkusuz ondan da kötü. Örneğimiz <i>Vakit</i>’ten... <i>Vakit</i>, 29 Eylül’de “Sezer Ergenekon’un neresinde” manşetiyle çıktı. Bunu görünce ne beklersiniz? Eski Cumhurbaşkanı’nın Ergenekon’la bağlantılı olduğunu gösteren kanıtların, en azından çok ciddi şüphelerin okurların gözünün önüne serilmesini, değil mi? Fakat, manşet cümlesinin altına indiğinizde karşınıza çıkan “kanıtlar” şunlar olacaktır: “Ergenekon üyesi olduğu gerekçesi ile tutuklanan Tuncay Özkan’a ait olan Kanaltürk’ün resepsiyonuna katıldı... Yine Ergenekon terör örgütünün yöneticisi olmak suçlaması ile tutuklanan ve sağlık sorunları nedeniyle tahliye edilen Şener Eruygur’un başında bulunduğu Atatürkçü Düşünce Derneği’ne (ADD) para yardımında bulundu... Çoğu PKK üyesi çok sayıda sol terör örgütünün mensuplarını affetti... Sezer, Danıştay saldırısından çok kısa bir süre sonra, ‘laiklik karşıtlığı ile saldırı arasında’ bağlantı kurarak, eylemi Müslümanların üzerine yıkmaya çalıştı. Sezer, Danıştay’ı ziyaretinde de, ‘Saldırının hedefi laik cumhuriyetimizdir’ diyerek, Ergenekon paralelinde görüş ortaya koydu.”</p><br/>
<p>İşte bu da böyle bir haber... Bu “delil”lerle bu kadar kuvvetli bir iddia öne sürülemeyeceği açık, ama ne gam, asıl “delil” gazetenin varsayımı ve o varsayıma göre eski Cumhurbaşkanı Sezer kafadan Ergenekon üyesi zaten!</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2138.htm), [web.archive.org (arşiv bağlantısı)](http://web.archive.org/web/20081028154806/http://www.taraf.com.tr:80/makale/2138.htm)
