# Bir gazetecilik erdemi: Hata karşısında maliyeti üstlenmek...

*Alper Görmüş 21.05.2008*

<div class="yazi">Hastalığımdan önce Taraf’ta kaleme aldığım son yazılardan birini “doğrulatılmamış iddianın haberleştirilmesi”ne ayırmış, bunun “mayınlarla dolu bir gazetecilik alanı” olduğunu anlatmıştım. Hatırlayanlar olacaktır, benim konuyu ele almama vesile teşkil eden haber, gazetemizin manşetten duyurduğu bir iddiaya ilişkindi. İddiaya göre, Anayasa Mahkemesi’nin meşhur “367 kararı” öncesinde bir kuvvet komutanı Anayasa Mahkemesi Başkanı Tülay Tuğcu’yu arayarak “Ya bu karar çıkar ve Cumhurbaşkanı seçimi süreci durdurulur ya da biz yönetimi devralırız” demişti.
Hatırlamaya devam edelim: Bazı gazeteciler, adı imâ edilen komutana (o zaman Deniz Kuvvetleri Komutanı olan Yener Karahanoğlu), Tülay Tuğcu’ya ve Anayasa Mahkemesi Başkanı Haşim Kılıç’a iddiaları sormuşlar, ancak üçünden de yalanlama gelmişti.
Gazetecilik bakımından problem ortada... Haberin yol açtığı kötü siyasi sonucu da okurumuz Bahattin Cal şöyle özetlemişti:
“Mahkeme, 367 kararını, biliyorsunuz, ana muhalefet partisi liderinin açık tehdidi ve çok sert bir askerî muhtıranın belirlediği bir bağlamda aldı. Mahkeme’nin, alacağı kararın yönü için, koskoca muhtıra ortada dururken, bütün ülke ayağa kalkmışken, sadece ‘bir kuvvet komutanının’ sözüm ona yaptığı bir tehdide ihtiyacı mı vardı Allah aşkına? Bu bir. İkincisi, siz hâlâ Türkiye’de ulusalcı ittifakın ağırlık noktasının askerî bürokrasi olduğunu mu düşünüyorsunuz? Söz konusu haberiniz, bir anlamda sivil bürokrasiyi, özellikle de yargı bürokrasisini aklamış olmuyor mu? Demek, siz, bir kuvvet komutanından tehdit gelmeseydi, Mahkeme bütünüyle hukuki bir karar verirdi diye düşünüyorsunuz? Doğrusu, aşkolsun.”
“Duyum”lara dayanan bu türden haberler yalanlanmazsa ne âlâ... Fakat yalanlanırsa ve gazetenin elinde haberinin arkasında durmaya hizmet edecek başkaca bilgi ve belge yoksa, bu durumda gazeteden hiç değilse olan bitenin maliyetine katlandığını gösteren asil bir suskunluk beklemek okurların hakkıdır. Doğrusu Taraf böyle yaptı. Ardından ben de yukarıda özetlediğim eleştirel metni kaleme aldım, meseleyi kapattık.

Vatan: Hem kel hem fodul...

Ne tesadüf, hastalıktan dönüş yazısı da yine bir “Doğrulatılmamış iddianın haberleştirilmesi: mayınlarla dolu bir gazetecilik alanı” yazısı olacakmış: Evet, bu defa vesilemiz, Vatan’ın ortalığı birbirine katan 17 mayıs tarihli manşeti... Manşette, Birgün gazetesi yazarı Fikri Sağlar’ın bu tarihten birkaç gün önce kaleme aldığı yazısında dile getirdiği şu iddiaya yer veriliyordu: 
“AKP’yi yakından bilen bir hukuk adamının bir iddiasını dile getirmek istiyorum. Herkesin merak ettiği Başbakan ile Büyükanıt’ın Dolmabahçe görüşmesi ile ilgili bilgi!.. Başbakan bu görüşmede; Bayan Büyükanıt’ın yapmış olduğu harcamaları içeren bir dosyayı Genel Kurmay başkanının önüne koymuş. Dosya içeriği son derece ürkütücüymüş.”
İddia, hem Hükümet hem de Genelkurmay tarafından, bütün gazetelerin üzerinde ittifak ettiği gibi görülmemiş bir sertlikle yalanlandı. Peki, iddiayı ilk dile getiren gazeteci (Fikri Sağlar) ve onu manşetine taşıyan gazete (Vatan) bu yalanlamaya karşı nasıl bir tavır aldı? Her ikisinin tavrında da yukarıda Taraf’ın tavrını anlatırken kullandığım kelimeden, “asalet”ten eser yoktu. 
Sağlar, haberinin doğruluğunu çok tuhaf bir “sağlama” ile izah etmeye çalışıyordu: “Araştırdım, o buluşmadan sonra Büyükanıt’ın doğrudan Başbakan’ı itham eden hiçbir açıklaması olmamış. Laiklik konusunda da açıklamaları kesilmiş. Sorulduğunda daha çok ‘görüşlerimiz belli’ gibi yuvarlak laflar etmiş. Bu da iddialarda doğruluk payı olduğunu gösteriyor. O nedenle tarafların bu iddiaları yanıtlaması gerekiyor.”
Bunlar ne güzel gazetecilikler böyle... Tamam o zaman, ben de AK Parti’yi yakından bilen bir sanayici dostumun iddiasını dile getirmek istiyorum. İşte açıklıyorum: Geçtiğimiz haftalarda bir kuvvet komutanı Başbakan’a giderek komuta kademesinin kapatma davasıyla ilgili görüşlerini iletmiş. Komutanlar, Başbakan’a ülkeyi germemesini, aksi takdirde bunun sonuçlarının kötü olacağını iletmişler. 
İddiamın yalanlanmasından sonra söyleyeceklerim de belli: Araştırdım, o buluşmadan sonra başbakan birdenbire yumuşamış, kapatma davasının ilk günlerindeki kararlı tutum tümüyle ortadan kalkmış. Bu da iddialarda doğruluk payı olduğunu gösteriyor. O nedenle tarafların bu iddiaları yanıtlaması gerekiyor.
Kabul edin ki benim “sağlamam” çok daha sağlam. Başbakan’ın davanın ilk günlerindeki tavrıyla bugünkü tavrı arasındaki muazzam fark bizzat onu sevenler tarafından her gün dile getirilmiyor mu? Peki, Sağlar’ın sağlaması?
Hürriyet’ten Ahmet Hakan, güzel anlatmıştı işin bu yanını (Hürriyet, 18 mayıs): “Yahu arkadaşlar! Söyler misiniz? Ne yapsın Yaşar Paşa? Bu hükümetten memnun olmadığını göstermek için elinden geleni hem de fazlasıyla yapmadı mı? Yetkisini ve sorumluluğunu aşarak bu hükümetle irtica arasında bağ olduğuna dair gayet sarih sözler etmedi mi? ‘Cumhuriyet mitingleri’ne sahip çıkmadı mı? Abdullah Gül’ün cumhurbaşkanı olmasını engellemek için her türlü riski göze alıp ‘27 Nisan’ bildirisi yayınlamadı mı? Hayrünnisa Gül’ün ya da Emine Erdoğan’ın türbanıyla muhatap olmamak için, medeniyet kurallarını bile ihlal etme pahasına, köşe bucak kaçmadı mı? Kaçmıyor mu? Söyler misiniz daha ne yapsın Yaşar Paşa? Bir muhalefet partisi lideri gibi, her çarşamba ‘ordusunun grup toplantısı’nda ‘AKP’nin ülkeye yaptığı fenalıklar’ başlıklı uzun nutuklar mı atsın? Olmadı, tanklarını her pazartesi Başbakanlık önünden, her salı Çankaya Köşkü’nün önünden mi geçirsin?” 

Gazete, gazeteciden beter!

Gazetecinin (Fikri Sağlar) yazısını alıp manşete yerleştiren gazetenin (Vatan) yalanlamaya verdiği tepki daha da fena. O yazıyı manşetine taşıdıktan sonra onun artık kendi haberi olduğunu; keza “bir iddiayı doğrulatmak için yapılabilecek her şeyi yapmadan iddiayı haberleştirmemek” ilkesini falan katlayıp bir kenara koyup, “Sağlar’ın iddiasına sert yalanlama” diyebiliyorlar mesela. 
Gazetenin başyazarı Güngör Mengi de iyi gazetecilik yaptıkları iddiasında:
“Başbakanlık Basın Merkezi, görüşmenin içeriği hakkında ortaya atılan iddiayı ‘hayâsız bir yalan’ ve ‘alçakça bir iftira’ diye nitelemiş. Bunu anladık. Ama açıklamada şöyle bir ifade var: ‘Hayâsız yalanları önce yayınlayıp yalanlama gelmezse doğru ilân etmek büyük ahlâksızlıktır.’ Peki, hayâsız yalanları zamanında cevaplamamaya ne ad bulacağız? İktidar medya denetimini içine sindirememiş olabilir ama biz yaralayıcı bir iddianın yalanlanmasına vesile olduğumuz için müsterihiz.”
Dilerim Mengi yazdıklarına inanmıyordur ve yaptığı, gelen sert topu göğsünde yumuşatma hamlesidir. Aksine inanırsak durum çok vahim görünüyor çünkü.

NOT. Geçirdiğim operasyonla ilgili olarak bana iyi dileklerini ileten bütün okurlara teşekkür ederim.

20.05.2008</div>

Kaynak: [taraf.com.tr](http://www.taraf.com.tr:80/alper-gormus/makale-bir-gazetecilik-erdemi-hata-karsisinda-maliyeti.htm), [web.archive.org (arşiv bağlantısı)](http://web.archive.org/web/20101115124548/http://www.taraf.com.tr:80/alper-gormus/makale-bir-gazetecilik-erdemi-hata-karsisinda-maliyeti.htm)
