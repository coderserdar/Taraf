# Dinleme skandalı: Sürrealist vakadan realist dersler...

*Alper Görmüş 06.06.2008*

<div class="yazi">Cumhuriyet Halk Partisi Genel Sekreteri Önder Sav’ın, makamında bir merkez valisiyle yaptığı görüşmenin kelimesi kelimesine Vakit gazetesinde yayımlanmasının esrarı tamamen çözüldü. Türk Telekom’dan sonra Turkcell de, “O gün o saatte iki telefon 44 dakika süresince irtibatlı konumda kalmıştır” yönünde rapor verince, meselenin Sav’ın telefonunu açık unutmasından kaynaklandığı kesinleşti.

Bu tuhaf olay, biz gazeteciler açısından çok sayıda ders içeriyor. Ben bugün, bana en önemli gelen üçünün üzerinde duracağım.

1- Vakit’in haberinin gazetecilik deontolojisi açısından taşıdığı problemler.

2- Gazetecilerin kahir ekseriyetinin, mesleklerinin her şeyden önce “kuşku mesleği” olduğunu unutmaları ve neticede geçici bir süre için de olsa CHP propagandasının âleti durumuna düşüp okurlarını yanıltmaları.

3- Vakit’in haberinin bu defa kaynamamasının (sekiz yıl önce, çok önemli bir başka haberde öyle olmuştu) gösterdiği gerçek: Türkiye’nin eskisine kıyasla daha çoksesli bir medyası var.

Sırayla gidelim...


Vakit’in haberi

Haberlerin elde edilme biçimleri üzerindeki tartışma, bizim mesleğin en “kanlı” tartışmalarından biridir. Gene de bazı noktalarda, çoğu kez lafta kalsa da bazı ortak kabullere ulaşılmıştır. Mesela gizli kamera kullanımı, mesela kişilerin gizlice teybe alınmış seslerinin yayımlanması... Gizli kamera tümden reddedilmez; suç örgütlerine yönelik gazetecilik faaliyetlerinde, başka türlü kanıtlanması mümkün olmayan hallerde sınırlı kullanımı genel kabul görmüş bir uygulamadır. Kişilerin seslerini gizlice teybe alıp kullanma da yine ancak bu çerçevede kabul edilebilir bir uygulama olarak görülür.

Örneğimiz ise çok farklı, sık rastlanmayan bir durumu işaret ediyor; ki o nedenle “gaflet dinlemesi” dendi ona. Gafletle açık unutulmuş bir telefonu uzun uzun dinleyip bunu yayımlamak, yukarıda anlatmaya çalıştığım çerçevenin sınırlarının içinde değil hiç kuşkusuz. ?ahsen ben Vakit muhabirlerinin yerinde olsaydım, o telefonu derhal kapatırdım. (Soru: Size nasıl inanacağız? Cevap: Bilmiyorum.)

Öte yandan, Vakit’i “ama habercilik etiği” falan diye sıkıştırmaya çalışan kimi büyük gazetelerin ve gazetecilerin bu hususta ağızlarını bile açmaya haklarının olmadığını söylemek isterim. Bizim gazeteciliğimiz, sözleri ve görüntüleri çaktırmadan kasete alınan insanlar için bir nevi cehennem ortamına tekabül etmez mi?

Vakit’çilerin ilk gün haberi nasıl elde ettiklerini açıklamayarak kurdukları tuzak da problemli bence. Belli ki haberin yayımlandığı pazartesiden çarşambaya kadar beklediler, CHP’nin “AKP’nin derin devleti dinledi, dinci gazeteye servis etti” çıkışından ve medyanın da bu yöndeki yayınından sonra, olayın kendi deyişleriyle “matrak, komik” tarafını açıkladılar. Oysa ilk günden bu açıklamayı yapsalardı, ilave tartışmaları yaşamayacaktık. Belki büyük medyanın ve CHP siyasetinin bunu hak ettiğini düşünüp yüreği yağ bağlayanlar olabilir; ben öyle düşünmüyorum, tuzakla elde edilmiş kısa vadeli kazançlar, uzun vadede bizden daha fazlasını alır götürür her zaman. 


Gazetecilik: Bir kuşku mesleği

Vakit’te pazartesi verilen haber, çarşamba günü Hürriyet’in manşetine taşınınca patladı. Hürriyet’in haberi Sav’ın iddiaları üzerine kurulmuştu: “Eski Bolu Valisi Ali Serindağ ile makamımda yaptığım konuşma devlet içinde örgütlenmiş bir şebeke tarafından dinlenerek dinci bir gazeteye servis yapıldı. Bu konuşma ya içeriye yerleştirilmiş bir cihazla, ya da uzaktan teknoloji kullanılarak dinlendi. İktidar, CHP’yi tatmin edici bir açıklama yapmak zorundadır. Ya da Başbakan ve İçişleri Bakanı istifa etmelidir.”

Ardından CHP Genel Başkanı Deniz Baykal girdi devreye, Sav’ın sözlerinin çok daha sertini onun ağzından dinledik. Bu arada Vakit’in CHP’ye ve medyaya kurduğu tuzak sürüyordu. Haberin, Sav’ı arayan Vakit muhabirlerince, Sav’ın açık unutulmuş telefonundan banta kaydedildiği gazete tarafından ancak cuma günü duyuruldu. Gazete o gün öğleden sonra da Türk Telekom’dan aldığı belgeyi yayımladı.

Gazeteler, o güne kadar CHP’nin dolmuşuna binip kat ettikleri yolun hiç değilse bir kısmını geri dönmek için, cumartesi günü Telekom belgesine geniş yer verdiler. O güne kadar ortalığı inleten bir kısım köşe yazarı da Önder Sav’ın istifasını talep ettiler.

Fakat bir gazete, “AKP’nin derin devleti dinletti, dinci gazeteye servis etti” şeklindeki “kararlı duruş”undan milim gerilemedi. Türk Telekom belgesini okurlarına duyurmayan tek gazete olma unvanına da sahip olan Cumhuriyet, cumartesi günü yayınına şu tarzda devam ediyordu (bir CHP milletvekilinin gazeteye beyanatı):

“Esas düşündürücü nokta; CHP’yi böyle bir yöntemle dinlemenin ardından ortaya çıkan bilgileri hükümet taraftarı, laiklik, Cumhuriyet ve Atatürk ilkeleri karşıtı bir gazeteye servis etmektir.”

 
Haber bu kez Vakit’te kalmadı

Manşetten de olsa Vakit’te yayımlanan bir haberin laik kamuoyuna (da) ulaşabilmiş olması, büyük basının işine gelmeyen haberleri gizleyebilme yeteneğinin epeyce yara aldığını gösteriyor. “Ne yani” dediğinizi duyar gibiyim, “büyük basın bu kadar önemli bir haberi nasıl gizleyebilirdi, herhalde hiçbir zaman böyle bir yeteneği olmamıştır.”

O zaman buyurun, sekiz yıl önceki bir Vakit (o zamanlar Akit) manşetinin başına gelenlere:

2000 yılının başları, medyanın zamanın Cumhurbaşkanı Süleyman Demirel’i 5+5 formülüyle yeniden cumhurbaşkanı seçtirmek için militanca bir çaba içinde olduğu günler... Büyük basının nomenklatura’sına yakın bir pozisyonda çalışan bir gazeteci arkadaşım bana şöyle dedi: “Elimizde öyle bir mektup var ki, yayımlasak, Demirel’in şansı bir anda sıfıra iner, fakat ne biz yayımlayabiliyoruz ne de öbürleri...”

Meclis’teki 5+5 oylamasına az bir süre kala, 5 Nisan 2000 tarihli Akit’in manşetini okuduğumda hemen arkadaşımın anlattıkları geldi aklıma. Büyük basında yayımlatılamayan haber, nihayet Akit’te yayımlanabilmişti.

“İşte Demirel bu!” manşeti, cumhurbaşkanının 12 ?ubat 1999’da kaleme alıp Azerbaycan Devlet Başkanı Aliyev’e gönderdiği bir mektuba dayanıyordu. Bir “iş takibi” mektubuydu bu. Demirel, “Banka sektöründe tecrübeli, muteber bir işadamı olarak dürüstlüğünden şüphe duymadığım Sayın Murat Demirel” diye tanıttığı yeğeninin Azerbaycan’da açmak istediği banka konusunda yardım istiyordu.

Mektubun yazılmasından, 5+5 günlerine kadar geçen bir yılda neler olmamıştı ki? Murat Demirel, çete kurup sahibi olduğu bankanın kaynaklarını zimmetine geçirme suçlamasıyla tutuklandı; adamları, bankaya el konulmasından bir gece önce bankadan çuvallarla para kaçırırken güvenlik kameralarına yakalandı, bant kasetleri ele geçirildi, vb.

Tartıştığımız konu açısından önemli olan nokta şu: Akit’in 5 Nisan’da yayımladığı belge orada kaldı. Çünkü o zaman bütün büyük grupların gazeteleri ve televizyonları (Sabah ve atv dahil) gazete gibi değil, “Baba’nın süresini uzatma amacına kilitlenmiş mücadele organları” gibi yayın yapıyorlardı; sonuçta o manşet hiçbir şekilde laik kamuoyuna ulaşamadı.

İnanın, o günlerdeki yekpare bir blok görünümündeki medya yapısı bugün de geçerli olsaydı, biz “Öndergate” skandalından da bîhaber olacaktık. 

06.06.2008</div>

Kaynak: [taraf.com.tr](http://www.taraf.com.tr:80/alper-gormus/makale-dinleme-skandali-surrealist-vakadan-realist.htm), [web.archive.org (arşiv bağlantısı)](http://web.archive.org/web/20101115124334/http://www.taraf.com.tr:80/alper-gormus/makale-dinleme-skandali-surrealist-vakadan-realist.htm)
