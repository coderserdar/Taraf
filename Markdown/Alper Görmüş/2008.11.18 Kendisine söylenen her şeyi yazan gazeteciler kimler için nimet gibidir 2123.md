# Kendisine söylenen her şeyi yazan gazeteciler kimler için nimet gibidir?

*Alper Görmüş 18.11.2008*

<div class="taraf_structure_2col_1zq">
<div class="margen_n">



 <p>Ümit Kıvanç, “Karşılaştığımızda selam verip hatırını sorabilmem için mucizevî bir cevap bekliyorum senden” diye yazmıştı Can Dündar’a köşesinde (<i>Taraf</i>, 15 kasım). Ümit’in yazısının yayımlandığı gün <i>Milliyet</i>’te yayımlanan Can Dündar imzalı yazının dibine düşülen “not”, Ümit gibi beni de hayal kırıklığına uğrattı. O notu aktarıyorum, böylece neyi tartıştığımızın özetini de sunmuş olacağım: <br/><br/>“Salı günü bu sütunda ‘Başbakan’ın çok yakınındaki bir isim’le yaptığımız söyleşiden bahsetmiştim. ‘Bu isim’, Aktütün baskınına ilişkin sızıntının kaynağının Genelkurmay değil, ABD veya İsrail olabileceğini söylüyordu. <br/><br/>Benim paylaşmadığım, fazla komplo teorisi kokan bir yaklaşımdı; ama son dönem Erdoğan’ın üslubuna yansıyan şahinleşmenin nasıl bir bakış açısından kaynaklandığına dair ipucu taşıyordu. Demeç değildi, bir sohbetti, o yüzden kaynağın ismini vermeden, izlenim şeklinde yazdım. <br/><br/>“Başbakanlık Sözcüsü Akif Beki, ‘Başbakan’ın veya yakınlarının bu türden bir beyanı ya da ifadesi kesinlikle olmamıştır’ açıklamasını yapmış. Sözcülüğün görevi, hoşa gitmeyen yorumları yalanlamak, bizimki ise hoşa gitmese de yazmak... Meslek etiği gereği izin almadığım için kaynağın ismini vermiyorum. Ama yazdıklarımın arkasındayım.” <br/><br/>Önce Ahmet Altan, arkasından Ümit Kıvanç birer yazıyla Can Dündar’ı eleştirdiler. İkisinin de temel çıkış noktası, bunun bir “haber” olmadığı yönündeydi. Kısaca hatırlayalım: <br/><br/>Ahmet Altan: “Sen benden çok daha gençsin ama gazetecilik kurallarını benden çok daha iyi bilirsin, bu, ‘kaynağımı açıklamam’ denilebilecek bir durum değil. Yazdığın bir ‘haber’ değil ki kaynağını saklama hakkın olsun. Bu bir iftira. ‘Kimin söylediğini açıklamam’ diyerek herkes, herkes hakkında aklına geleni söyler o zaman.” <br/><br/>Ümit Kıvanç: “Sakın ‘başbakanlık yetkilisi söylemişse haberdir’ deme. Bunun haber olmadığını, kibarca dezenformasyon, kabaca psikolojik savaş denen uygulamalara yaraşır bir iftira olduğunu, eminim, yine ikimiz de biliyoruz. Yalan çıksa bile akıllarda kalsın diye üretilir bunlar. <br/><br/>“Bu yazı yayımlanana kadar o lafı sana kimin söylediğini açıklamış olabilirsin, fark etmez. Velev ki söyledi. Sen inandın mı Can? Bir daha sormak istiyorum, cevap vermezsen de bari soru kalsın akıllarda: Sen o yazdığına inandın mı? <br/><br/>“Yine bir ricam olacak: lütfen, ‘yazmak için inanmam şart mı?’ deme. Yazdığın şeyin bir haber olmadığını, sen dahil birçok gazetecinin cesaret edemediği işlere cesaret eden birilerini kamuoyu nezdinde küçük düşürmek ve şaibeli hale getirmek için düşünülmüş bir işlem, bir eylem, bir kampanya unsuru olduğunu ikimiz de biliyoruz.”<b> <br/><br/><font size="4">“Kaynak” bu kadarını umar mıydı?</font></b> <br/><br/>Türk gazeteciliğinin en sorunlu pratiklerinden biri, birtakım “ciddi” kaynakların dezenformasyon amacıyla gazetecilerin kulaklarına fısıldadıkları sözde bilgilerin, gazeteciler tarafından hiç sorgulanmaksızın okurların üzerine boca edilmesidir. Aktarılan bilginin gerçekle bir ilgisinin bulunmadığının ortaya çıkması durumunda ileri sürülen standart gazeteci savunması da çok can sıkıcıdır: “Beni niye eleştiriyorsunuz ki, yazdıklarımı kafadan atmadım, kaynağım söyledi, ben de yazdım.” <br/><br/>Gazeteciler üzerinden ortalığa dezenformasyon yaymak isteyen kaynaklar iki şeyi çok iyi bilir... Bir: Bilirler ki, Türk gazetecileri çoğunlukla duydukları ilginç “bilgileri” soruşturmak eğiliminde değildir. İki: Bilirler ki, gerçek çok kısa bir süre içinde ortaya çıksa bile, dezenformasyonun ilk etkisi yapacağını yapar, yalanlamalar pek bir işe yaramaz. <br/><br/>Fakat şu da var: Bir şeyin suyunu çıkarırsanız, zamanla o şeyin etkisi de azalır. Türkiye’de bu “teknik” o kadar çok kullanıldı ki, etkisi hayli azaldı. İşte bu nedenle dezenformasyon kaynakları, yaymak istedikleri bilgileri itibarlı gazeteciler üzerinden yaymak isterler. Toplumun, hakkında şöyle düşüneceği gazeteciler üzerinden: Bu gazeteci bu bilgiye yer verdiğine göre başka bilgileri de olsa gerek... O mutlaka kendisine iletilen bu bilgiyi deşmiş, inandırıcı bulmuştur, yoksa yayımlamazdı... <br/><br/>Can Dündar’ı bilgilendiren kaynak her kim olursa olsun ve gazetecileri dezenformasyon aracı olarak kullanmada ne kadar ustalaşmış olursa olsun, hiç kuşkum yok, Dündar’ın yazısının yayımlandığı gün, kendisini kariyerinin doruk noktasında hissetmiştir. <b><br/><br/><font size="4">“İddiaya gülüp geçmeliydi” demiyorum</font></b> <br/><br/>Onun sevinci ne kadar büyükse, bizlerin hayal kırıklığı da o kadar büyük... “Peki”, diye sorabilirsiniz, ya da Can Dündar sorabilir: “Bu kadar önemli bir iddia görmezlikten gelinebilir mi?” Benim bu soruya net bir cevabım var: “Hayır, görmezlikten gelinemez...” Ben kendi payıma, Can’a, “Bizi tanıyorsun, böyle bir şey yapabileceğimizi nasıl düşünürsün, senden beklentimiz, o iddiayı öne süren kaynağına gülüp geçmen, söylediklerini hemen unutman ve iddiayı çöpe atmandı” demiyorum. Fakat bunun alternatifi, pekâlâ bir psikolojik savaş unsuru olarak öne sürülmüş olabilecek bir iddiayı (nitekim Dündar da “benim paylaşmadığım, fazla komplo teorisi kokan bir yaklaşımdı” diyor), hemen okurların üzerine boca etmek midir? Kendisine söylenen her ilginç şeyi yazan gazeteciler kimler için nimet<b> </b>gibidir? <br/><br/>Benim Can Dündar gibi bir gazeteciden beklentim, iddiayı not etmesi ve ardından doğru olup olmadığını araştırmaya girişmesiydi. Fakat onun bir cümlesinden (”Sözcülüğün görevi, hoşa gitmeyen yorumları yalanlamak, bizimki ise hoşa gitmese de yazmak...”) anlıyorum ki, bu önerime aşağı yukarı şöyle bir cevap verecektir: “Bu iddiayı Başbakanlık çevrelerinden sorgulasam, hepsi yalanlayacaktı, eh, ben de boşa kürek çekmeyi uygun görmedim.” <br/><br/>Sizce de uygun bir cevap mıdır bu? <br/><br/>Bunu yapmıyorsunuz, fakat şaibeli bir iddiayı paldır küldür ortaya dökerek, çoğunu yakından tanıdığınız meslektaşlarınızın çıkardığı bir gazeteyi zan altında bırakıyorsunuz... Can’ın, bu işi, çektiği film nedeniyle haksız saldırılara maruz kaldığı günlerde yapmış olması da çok tuhaf geliyor bana. Oysa yaşadığı sıkıntının onda, başkalarına haksızlık etmemek konusunda güçlü bir duyarlılığa yol açmasını beklerdim. <br/><br/>Aklıma <i>Üç Maymun</i> filmindeki, patronunun bir kişinin ölümüne yol açan kazasını üstlenip hapse giren adam ve o içerdeyken karısıyla yatıp kalkan patronunu öldüren oğlunu hapisten kurtarmak için mahalle kahvesinin kimsesiz çaycısını cinayeti üstlenmeye ikna etmeye çalışması geliyor. Uğradığı haksızlık daha taptazeyken, benzerini başkasına uygulamak; beni filmin en çok bu yanı çarpmıştı. <br/><br/>Demek ki ortada iki soru var... 1. Can Dündar gibi bir gazeteci nasıl olur da bu kadar büyük bir hata yapar? 2. Bir insan, uğradığı haksızlık taptazeyken nasıl bu kadar büyük bir haksızlık yapar? <br/><br/>Ben, iki sorunun cevabını da bilmiyorum. </p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2714.htm), [web.archive.org (arşiv bağlantısı)](http://web.archive.org/web/20081219135731/http://www.taraf.com.tr:80/makale/2714.htm)
