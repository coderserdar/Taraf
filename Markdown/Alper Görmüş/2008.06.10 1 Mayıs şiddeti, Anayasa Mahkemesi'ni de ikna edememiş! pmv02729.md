# 1 Mayıs şiddeti, Anayasa Mahkemesi’ni de ikna edememiş!

*Alper Görmüş 10.06.2008*

<div class="yazi">Bu, “1 Mayıs’taki hükümet-polis şiddetinin anlamı” üzerine yazdığım dördüncü yazı... Başlığa aldırmayın, Anayasa Mahkemesi’nin “Güç bende artık!” kararı olmasaydı da, bazı okurlardan aldığım şiddetli tepkiye cevap olmak üzere bu yazıyı gene yazacaktım. Fakat bu karar, tartıştığımız mesele açısından bizi doğrudan ilgilendirdiği için, işin içine onu da katacağım. (Anayasa Mahkemesi üyelerine teşekkür ederim bu arada: Onlar olmasaydı, yazının “güncellik boyutu” olmayacaktı. Sağ olsunlar, hem bunu sağladılar, hem de yürüttüğüm tartışmada elime güçlü bir koz verdiler.) 

Bu sayfalarda, 1 Mayıs gösterilerindeki hükümet-polis şiddetinin, hükümetin “müesses nizam”a verdiği bir mesaj (“görüyorsunuz, biz de sizdeniz!”) olarak algılanması gerektiğini savunan yazılara-yazarlara cevap niteliğinde üç yazım yayımlandı.

Eski bir yazıdan (yazılardan) söz ederken, yenisini okuyan herkesin ondan haberdar olduğu varsayımından yola çıkmak, bizim gazetecilik-habercilik geleneğimizin kötü bir huyu. Oysa, anlamışsınızdır, ben “eski”yi her defasında hatırlatmayı bir görev biliyorum. ?imdi de öyle yapacak, bazı okurların muhtemel “sıktın ama, kaçıncı tekrar bu” yollu tepkilerini de göze alarak o yazıları kısaca özetleyeceğim. 

6 mayıs tarihli ilk yazıda, takıldığım sorunu şöyle toparlamıştım:
“(...) Ben bu türden tahlilleri, sivil siyaset alanına karşı 28 ?ubat’tan beri gelişmekte olan yeni güç dengelerini ve ittifakları göz ardı eden; bu çerçevede, mesela üniversiteleri ve sendikaları ‘ilericiliğin’ doğal unsurları sayıp, bu kesimlerin her türlü eylemini ‘baskıcı siyasal iktidar’ın gücünü azalttığı gerekçesiyle olumlayan eski refleksin tortuları olarak görüyorum. Bu tahlile inanacak olursak, devlet içindeki asker-sivil darbeci kesimlerin, hükümetin yol verip polisin uyguladığı şiddetten şu sonucu çıkardıklarına da inanmamız gerekir: ‘Evet, böylece bu parti bizden olduğunu kanıtladı, yola geldi, kapatmasak mı acaba?’”

30 mayısta “1 Mayıs şiddeti darbe sürecini neden etkilemedi acaba?” başlıklı bir yazı daha kaleme aldım. Orada da, gerek 1 Mayıs’tan sonra yaşanan gelişmeleri (yargı muhtıraları), gerekse de “1 Mayıs şiddeti”nin statükocu medya tarafından kullanılış biçimini hatırlatarak, 1 Mayıs’tan sonra AK Parti üzerindeki baskının daha da arttığını ve böylece ”tez”in değil tersinin doğrulandığını ifade ettim.


Meğer ben ne haltlar yemişim! 

Bazı okurlarımız, bu yazıları hiç sevmedi. Okurlarımızdan Ali Karatay’ın mektubunu, eleştirileri en iyi ifade eden mektup olarak seçtim, izninizle önce onu aktarayım:

“Ulusalcı-cuntacılarla AKP arasındaki mücadelede, bilerek ya da bilmeyerek AKP'ye angaje olduğunuzun farkında mısınız? Tamam, bu ülkenin gerçek solcuları en azından şimdilik üçüncü bir ‘taraf’ olamıyor, oluşturamıyorlar; bu bizi bağımsız durma sorumluluğundan kurtarır mı? Son olarak, Sav’ın hacla ilgili sözleri üzerine AKP tarafından kışkırtılan ‘mahalle baskısı’, midenizi bulandırmıyor mu, mesela! Bu ülkede ateistlere her gün ana avrat sövmek serbest ama hacca gidilmesine karşı çıkmak suç! Safımız bunların yanı mı gerçekten.

“Neden bunları söylüyorum. 1 Mayıs rezilliğinde bile çuvaldızı AKP’ye batırmaktan imtina etmeniz, her yerlerinden girip çıkan coplar yetmiyormuş gibi bu konuda da çuvaldızı sosyalistlere sokmaya çalışmanız biraz ayıp olmuyor mu? Madem bu olup biten, sendikaların, sosyalistlerin 1 Mayıs inadı cuntacı faşistlerin bir komplosundan ibaretti, el insaf, el insaf, el insaf, sizin gördüğünüzü AKP gericileri göremedi mi, Taksim’i onun sahiplerine yasaklayacaklarına ileriye doğru bir hamle yapıp komployu boşa çıkarsalardı? Genlerindeki gericiliği, halk düşmanlığını görmüyor musunuz? Cemil Çiçek, alelade bir faşistten bir gram fazlası değil, anlamıyor musunuz? Hepimiz cuntacılığa, faşizme, milliyetçiliğe karşı tarafız ama böyle değil. Bu şekilde olmaz.”

Gerçekten büyük şaşkınlık içindeyim... Oradaki şiddeti (neredeyse) onayladığım, miting sahiplerinin “bir cuntacı komplosu olan” bu mitingi yapmaktan (kesinlikle) vazgeçmeleri gerektiğini düşündüğüm gibi sonuçlar nasıl çıkartılabilir yazdıklarımdan? Ben, tıpkı okurumuzun beni ikna etmeye çalıştığı gibi, AK Parti’nin 1 Mayıs’taki tavrının bu partinin “genleriyle” açıklanabileceği kanısındayım. Üçüncü yazımın başlığı da tam bunu anlatmak içindi: “1 Mayıs şiddeti: Çünkü AK Parti de miting sevmeyen bir partidir!”

Tez sahibi arkadaşlara şunu anlatıyordum o yazıda: Bu partinin 1 Mayıs’taki tavrında anlamayacak bir şey yok, şaşırıp “ekzantrik” nedenler aramaya da gerek yok, bu partinin doğasında var bu!


Cemil Ertem’in eleştirisi

Eleştirdiğim “tez”in sahiplerinden, Taraf yazarı Cemil Ertem’in de beni yanlış anladığı kanaatindeyim. Bunu, benim görüşlerimi şu şekilde aktarmasından anlıyorum:

“1 Mayıs’ta polisin önce DİSK’e (sabahın köründe) sonra da o gün 1 Mayıs için sokakta olan herkese alışıldık ‘Türk polisi’ şiddeti uygulamasını, AKP’nin, devletin bu işlere teşne olan kanadı ile anlaşmasına bağlayanlara bunun böyle olmadığını, bu süreçte AKP’nin ve darbeci kanadın pozisyonlarında bir değişiklik olmasının söz konusu olamayacağını anlattı.”

Hayır, ben AK Parti için böyle bir kefalette kesinlikle bulunmadım. Bugüne kadar gerek yazılarımda gerekse de benimle yapılan söyleşilerde hep AK Parti’nin “korkak, uzlaşmacı, ikircikli” bir siyaset izlediğini savundum. Fakat tartıştığımız tez, bunun çok ötesinde bir şey söylüyor. Bu tezin gizli varsayımı şudur: Devletteki otoriter-darbeci güçler, aslında kendilerinin bir parçası olan AK Parti’nin yaramazlıkları nedeniyle ona güvenmemekteydiler. İşte şimdi, kendilerinin “düşman”ı olan sendikalara şiddet uygulayarak onların güvenini kazanmıştır. 

Ben ise bunun tam tersinin geçerli olduğunu söylüyorum. Diyorum ki, bu güçler için asıl “düşman” AK Parti’dir. Laik “sendikalar” ise “düşman”a karşı ittifak edilecek güçlerdir. Yani, “tez”e inanacak olursak, ortaya şöyle bir manzara çıkacaktır: Düşmanınız, ittifak edilecek güç olarak gördüğünüz başka bir güce vuruyor ve siz ona “Bravo” diyorsunuz, “gözüme girdin, seni lağvedecektim ama artık vazgeçtim!”

Gördüğünüz gibi, ben mantık düzeyinde bir itirazda bulunuyorum, öyle siyasi tahlil falan yapmıyorum. Dolayısıyla, tez sahiplerinin hiç değilse mantıksal olarak tutarlı bir çizgide kalabilmelerinin tek bir yolu var: Darbeci-otoriter güçler için tanımladığım “düşman” ve “ittifak” kategorilerinin yanlış olduğunu göstermek!

Bu, işin mantıksal tutarsızlığı... Bir de olgusal tutarsızlık var. “Y” ve “D” muhtıralarının üzerine bir de Anayasa Mahkemesi kararı eklendi şimdi. E, hani hükümetin 1 Mayıs şiddeti, onu otoriter-darbeci güçler nezdinde “cici çocuk” yapacaktı? Acaba şiddetin dozunu yetersiz bulmuş olabilirler mi bu güçler? 

Gösterilerde, çok şükür, ölen olmadı. Tersini düşünelim, diyelim onlarca insanın ölümüne yol açtı hükümet-polis şiddeti... Tez sahiplerine göre, hükümet böylece “Ben de sizdenim”i kuvveden fiile çıkarmış olacak, otoriter-darbeci güçler de onun sırtını sıvazlayıp, “iktidara devam” vizesi verecekti.

Söyleyin: Böyle mi olurdu, yoksa 1 Mayıs gecesi hükümetin işi bitirilir miydi?

10.06.2008</div>

Kaynak: [taraf.com.tr](http://www.taraf.com.tr:80/alper-gormus/makale-1-mayis-siddeti-anayasa-mahkemesini-de-ikna.htm), [web.archive.org (arşiv bağlantısı)](http://web.archive.org/web/20101115124537/http://www.taraf.com.tr:80/alper-gormus/makale-1-mayis-siddeti-anayasa-mahkemesini-de-ikna.htm)
