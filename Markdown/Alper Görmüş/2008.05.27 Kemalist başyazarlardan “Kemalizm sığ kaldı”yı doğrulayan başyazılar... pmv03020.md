# Kemalist başyazarlardan “Kemalizm sığ kaldı”yı doğrulayan başyazılar...

*Alper Görmüş 27.05.2008*

<div class="yazi">Zavallı ?erif Mardin, zavallı Ruşen Çakır! Bir yıl önce ülkenin başına sardıkları “mahalle baskısı” kavramının popüler piyasadaki kullanımından rahatsız olup musahhihliğe soyundular, başlarına gelmeyen kalmadı. ?imdi Ruşen Çakır, hocası ?erif Mardin’in bu defa söylediklerinin de yanlış anlaşıldığını söyleyip, onca gürültü arasında sesini duyurmaya çalışıyor. Önce onun satırlarına kısaca bir göz atalım; başyazarların (Hürriyet’ten Oktay Ekşi, Vatan’dan Güngör Mengi) hangi sığ sularda kulaç salladıklarını böylece daha iyi görebileceğiz...
Ruşen Çakır önce, popüler medyada bir yıldır “beğeni”yle (söylemek zorundayım; “beğeni”nin beğenmekle bir ilgisi yok, “öz öz Türkçe”de “zevk” anlamında kullanılıyor bu sözcük) kullanılan, aslında Mardin’in analizlerinde eskiden beri yer verdiği “mahalle baskısı” kavramına ilişkin bir rezervle başlıyor yazısına (Vatan, 25 Mayıs):
“?erif Hoca bu kavramın bu kadar popüler olmasından memnundu, fakat bunun ucuz siyasi polemiklere alet edilmesinden de son derece rahatsızdı. Bir başka kaygısı da ülkede iyi gitmeyen her şeyin sorumluluğunun dindarların, ordan hareketle de AKP’nin sırtına yıkılmasıydı. Halbuki dikkatli takipçilerinin çok iyi bildiği gibi Hoca Türk modernleşmesi, Kemalizm ve laikliğe yönelik çok ciddi ve sistemli eleştiriler getiren bir sosyal bilimciydi. Bunu gidermek için kendisiyle ikinci bir söyleşi yaptım. Ancak onun ilk söyleşisini göklere çıkaranlar, Hoca’nın bilim insanı hassasiyeti ve kaygılarını anlamak yerine onun ‘denge gözetmek’ için geri adım attığını düşündüler ve ikinci söyleşiyi görmezden geldiler. Ve bir yıl boyunca ‘mahalle baskısı’, yaratıcısının elinden alındı ve bir sopa gibi uluorta kullanıldı.”
Ruşen Çakır’ın yazı boyunca dikkat çektiği “yanlış anlamaları veya yansıtmaları” geçip, iki başyazarı en fazla kızdıran noktalarda neler söylediğine bakalım... Bunlar “cami-okul karşıtlığı” ve “Kemalizmin sığ kalması” mevzuları:
“Prof. Mardin’in ‘okul camiye yenik düştü’ diye özetlenebilecek yaklaşımının çok hayati ve doğru olduğunu düşünüyorum. Ancak bunun Türk modernleşmesi, laikliği ve demokrasisinin iflası olduğunu sanmıyorum ki ?erif Hoca’nın da benimle aynı görüşü paylaştığını biliyorum. (...) Ona göre sorun Türkiye’de Kemalist projenin zaaflarından (ve de sığlığından) kaynaklanıyor.
(...)
“Bugünün şartlarında şu kadarını söylemekle yetiniyorum: İslam dini ve Müslümanların modernleşme, laiklik ve demokrasiyle doğaları gereği sorunları olduğu iddiası asılsızdır. Hıristiyanlar veya Yahudiler veya Hindular bu kavramlarla ne kadar barışıklarsa İslamiyet ve Müslümanlar da o kadar barışıktır. Yani çoğunluğu Müslüman olan ülkelerde de modernlik, laiklik ve demokrasi pekala mümkündür. Bu nedenle Türkiye’de Kemalist projenin başarısızlığı illa modernlik, laiklik ve demokrasinin iflası anlamına gelmez. Günümüz Türkiyesi’nde modernlik, laiklik ve demokrasinin, bazı sorunlara rağmen yerleşmiş olduğuna ve bunlardan geriye dönüşün mümkün olmadığına inanıyorum.”

Oktay Ekşi’lerin temsil ettiği şey!


Hürriyet gazetesi başyazarı Oktay Ekşi, ?erif Mardin’in Kemalizm eleştirisinin 1923-1938 arası için geçerli olduğunu zannederek, maçın daha birinci dakikasında golü yiyor:
“‘Kemalizm kuru idi’ diyor. ‘Kemalizm iyiyi, doğruyu, güzeli topluma veremedi’ diyor. ‘Kemalizm sığ kaldı’ diyor. ‘Kemalizm laikliği netleştiremedi’ diyor. (...) Sadece 15 yılda (1923-38 arasında) bir toplumun kültürel değerlerini 180 derece aksi yöne çevirmeyi mümkün kılacak hangi demokratik metot vardı da Kemalistler yapmadı, onu söylemiyor.”
İnsaf yani! ?erif Mardin’in “sığlık” derken, mesela Hürriyet’in yürüttüğü derinliksiz “çağdaşlık” mücadelesinden ya da “laiklik bir hayat tarzıdır” türünden uyduruk tanımlardan söz ettiği apaçık değil mi? Yani, Oktay Ekşi üzerini alınmıyor ama ?erif Mardin, Oktay Ekşi’lerin temsil ettiği şeyden söz ediyor aslında. 
Ekşi, “Okul ve cami” meselesinde söylenenlerle ilgili olarak da bambaşka havalardan çalıyor. İnsanın, keşke bir gün daha bekleyip, Ruşen Çakır’ın “mealini” okuduktan sonra yazsaymış diyesi geliyor. ?u satırlara bakın:
“Öncelikle, ‘cami okulu; mahalle de öğretmeni yendi’ hükmüne varmak için Sayın Mardin’in acele ettiğini söyleyelim. Evet bugün Nakşibendilik maalesef Kemalizm’e karşı hayli güçlüdür. Bu yıllardır ‘irtica tehlikesine’ dikkat çekenlerin ne kadar haklı, ‘Türkiye’ye irtica gelmez’ diyenlerin de ne kadar yalancı veya ikiyüzlü olduğunun kanıtıdır. Kemalizm’in sığlığının veya kusur yahut eksiklerinin sonucu değil.”
Zavallı ?erif Mardin! ?imdi bir yıl da “Bakın, ?erif Hoca da irticanın gelmek üzere olduğunu söylüyor” tezviratlarını dinleyecek! Ama o da anlasın artık canım! Mevlana yüzyıllar önce söylememiş miydi: “İstediğin kadar konuş, anlatabileceğin, karşındakinin anlayacağı kadardır.” (Mevlana, cümlesinin son bölümünde “karşındakinin anlamak isteyeceği kadardır” demiş olabilir mi?)” 

Hoca, sen bilmezsin o işleri!

Vatan gazetesi başyazarı Güngör Mengi (25 Mayıs), ilk darbeyi bel altından vurmayı tercih etmiş: Mesele şuymuş ki, ?erif Mardin bir yıl önceki analizinden dolayı maruz kaldığı “mahalle baskısı”ndan kaçınabilmek için vermiş bu son demecini. Böylece, kendisine “rahat edeceği, huzurla yaşayacağı bir ortam” sağlamayı amaçlıyormuş!
Başyazarın ?erif Mardin’e sorduğu şu soruya bakın: “Prof. Mardin ‘Mahalle baskısı, kendi kendine işleyen ve bir siyasi partinin kontrol edemeyeceği yapılandırma biçimidir’ derken acaba ne kadar gerçekçi olabiliyor?”
Başyazarın celâli o kadar yüksek perdeden ki, kavramı üreten, onu analizlerinde hep bu anlamda kullanan bir sosyologa “sen bilmezsin o işleri” havasında şu tarzda ders vermeyi uygun bulabiliyor:
“Bu tesbit herhangi bir parti için geçerli olabilir belki ama AKP gibi egemenlik alanını sürekli genişletmek yolunda gözünü karartmış, bu uğurda yargı, ordu, üniversite gibi kurumlara karşı cihat açmış güçlü bir iktidar partisi için doğru olamaz.”
Mengi’nin yazısı, haddini hayli aşan bir had bildirmeyle sona eriyor:
“Kaybın asıl sebebi (...) cumhuriyeti savunmak uğruna tehlike yaşamaktansa, o tehlikeleri gelecek kuşaklara bırakıp kalan ömrünü rahat geçirmek isteyen bilim adamları ve bencil aydınlardır!”
Söyleyin şimdi: Günümüzün iki büyük Kemalist yazarının yazdıklarına bakıp da Mardin’in “Kemalizm sığ kaldı” eleştirilerine hak vermemek mümkün mü?

27.05.2008</div>

Kaynak: [taraf.com.tr](http://www.taraf.com.tr:80/alper-gormus/makale-kemalist-basyazarlardan-kemalizm-sig-kaldiyi.htm), [web.archive.org (arşiv bağlantısı)](http://web.archive.org/web/20101115125154/http://www.taraf.com.tr:80/alper-gormus/makale-kemalist-basyazarlardan-kemalizm-sig-kaldiyi.htm)
