# ‘Çözümü devlet istiyor, AK Parti istemiyor...’ 

*Alper Görmüş  07.05.2010*

<div class="yazi"><p>2005’in bahar aylarında, Abdullah Öcalan’ı temsilen hareket ettiğini söyleyen Sarp Kuray’ın liderliğindeki üç-dört kişilik bir grup çok sayıda gazeteciyle görüşmüş, Öcalan’ın “çözüm”e ilişkin görüşlerini anlatmıştı. (Gayet iyi hatırlıyorum, grubun temsil yeteneği üzerine Kürt çevrelerinde bir ara doğan kuşku, Öcalan’ın avukatları aracılığıyla ilettiği notla giderilmişti. Öcalan, Sarp Kuray’ın “güvenilir bir kişi” olduğunu belirtmişti notunda.)</p>
<p>Grubun görüştüğü gazetecilerden biri de bendim. Sarp Kuray ve adını şimdi hatırlayamadığım bir avukat, AK Parti’nin “Amerikancı ve gayrı milli karakteri”ne vurgu yaparak, Kürt sorununun çözümü için tarihsel bir fırsatın doğduğunu, devletin de çözüm istediğini, fakat iktidar partisinin çözümü bilerek engellediğine dair uzun bir diskur çektiler bana.</p>
<p>Kendilerini hayretle dinlemiş, söylediklerinden hiçbir şey anlamamıştım; tezlerini temellendirirken, “çünkü AK Parti Amerikancı”dan başka bir şey dememişlerdi. </p>
<p>Onları uğurladıktan sonra, söyledikleriyle o günkü siyasi atmosferi karşılaştırdım ve hayretim bir kat daha arttı. </p>
<p>Çok değil, daha birkaç ay önce, Aralık 2004’te Türkiye ile Avrupa Birliği (AB) arasında tam üyelik müzakerelerinin başlatılmasına karar verilmişti ve buna karar veren iktidar partisinin meşruiyeti devlet tarafından sürekli olarak sorgulanıyordu (bugün artık o günlerde el altından bundan çok daha fazlasının yapıldığını biliyoruz).</p>
<p>Ordu ve devletin siyasi iktidar üzerindeki vesayet iddiasını esas olarak ülkedeki “terör ortamının varlığı”na dayandırdığı gözönüne alındığında “tez”in hiçbir iler tutar yanı kalmıyordu ama işte “temsilciler” bunu büyük bir ciddiyetle savunuyorlardı.</p>
<h4><br/>Gündem’deki başyazı: Kürtleri AB mi bozdu?</h4>
<p>Sonra aklıma, AB ile tam üyelik müzakerelerinin başladığı tarihten iki ay kadar önce <i>Gündem</i> gazetesinde yayımlanan (12 Ekim 2004) başyazı geldi.</p>
<p>Başyazıda, “komplo”ya karşı bilincin diri tutulması üzerinde uzun uzun durulduktan sonra (biliyorsunuz, “komplo” sözcüğü Kürt politik jargonunda Abdullah Öcalan’ın yakalanış sürecinin başlangıç tarihi sayılan 9 Ekim 1998’i hatırlatmak için kullanılıyor. O nedenle her yıl 9 ekimde çeşitli protesto gösterileri düzenleniyor), yazının son paragraflarında bu “bilinç”teki erozyona geliniyordu. O bölüm de şöyleydi:</p>
<p>“6. yıldönümünde Kürtler, çeşitli eylemler gerçekleştirdi. Özellikle Avrupa’da yaygın geçti. Ancak Türkiye’de aynı yoğunlukta geçmedi. Hatta belli alanlar dışında ciddi bir tepki, eylemlilik söz konusu olmadı... Çok sınırlı bazı etkinlikler gerçekleştirildi. Kürt demokrasi güçleri, özellikle kurumsal yapılar ve kadrolar, yıldönümünde komployu derinden hissetmedi... Bunun, Güney eksenli gelişme ve özellikle de AB süreciyle ilişkisi var mı? Bizce tartışılır. Bu iki olgunun, genelde Kürtler, özelde Kürt demokratik yapılarında sosyal, ruhsal ve düşünsel farklılıklar yaratıp yaratmadığı, soruna ve sürece bakış açılarını etkileyip etkilemediği önemli tartışma konusudur ve bizce tartışılmalıdır...” </p>
<p>O başyazıdan bir süre sonra PKK tek yanlı olarak ilan ettiği ateşkesi bozmuş, yeniden eylemlere başlamıştı.</p>
<p>İşte “temsilciler”in “Devlet Kürt sorununu çözmek istiyor, AK Parti engel oluyor” şeklindeki görüşleri (yani Öcalan’ın görüşleri) tam o günlerde çıkagelmişti.</p>
<h4><br/>Nisan 2010, Demirtaş: “Devlet çözüme daha yakın”</h4>
<p>O zamanlar ben, bu ağır “tez”i Öcalan’ın “ekolojik toplum” tezini andıran gelip geçici, konjonktürel bir çıkıştan ibaret sanmıştım. Dolayısıyla orada burada zaman zaman karşılaştığımda “tez”e ancak düşük yoğunluklu bir ilgi gösteriyor, bunları 2005’teki “konjonktürel” çıkışın artçı sarsıntıları, tortuları olarak değerlendiriyordum. Ta ki, Barış ve Demokrasi Partisi (BDP) Eşbaşkanı Selahattin Demirtaş’ın <i>Milliyet</i>’ten Devrim Sevimay’a verdiği söyleşiyi (13 Nisan 2010) ve Orhan Miroğlu’nun gazetemizdeki 28 nisan tarihli makalesini okuyana kadar...</p>
<p>Sevimay, bir söyleşi ustası olarak, elindeki uzun metinden en çarpıcı cümleyi başlığa çıkartmıştı doğal olarak: “Devlet çözüme daha yakın, AKP ise çözüm sürecini tıkıyor...”</p>
<p>Aslında Sevimay’ın, muhatabından bu cümleyi almayı neredeyse garanti eden bir soru sorarak kendi çarpıcı başlığını kendisinin yarattığını da söyleyebiliriz (yanlış anlaşılmasın, meşru olmayan bir söyleşi tekniğini ima ediyor değilim). Şöyleydi Sevimay’ın sorusu:</p>
<p>“Öcalan aynı açıklamasında enteresan bir şey de söylüyor; diyor ki ‘Devlet diyaloga hazır ama AKP çözüm önünde en büyük engel.’ Sizce Öcalan’a bunu söylettiren, düşündüren nedir; siz de askerin AKP’den daha çok çözüm istediğini düşünüyor musunuz?”</p>
<p>Ve bu soruya Demirtaş’ın cevabı: </p>
<p>“Tabii devlet derken sadece bir tek kurumu kastetmemiştir bence. Biz de öyle düşünmüyoruz. Devletten kasıt sadece ordu, sadece bürokrasi, sadece yargı, sadece istihbarat değil, hepsinin toplamı. Sonuçta Türkiye Cumhuriyeti devleti şu ‘Kürt sorunu’ denilen sorunun çözülmesi konusunda ortak bir hissiyata sahip. ‘Kürt sorunu silahlı yöntem dışında çözülmelidir’e karar vermiş durumda. (...) Devlet bir bütün olarak aslında çözüme daha yakın fakat AKP bu cesaretten yoksun duruşu nedeniyle süreci tıkıyor. Sürecin daha iyi işlemesinin önünde bir engel olarak duruyor.”</p>
<h4><br/>Miroğlu: Yaygın bir inanış... </h4>
<p>Orhan Miroğlu’nun <i>Taraf</i>’taki yazısını okuyunca, bu anlayışın Kürt siyasi figürleri arasında ne kadar yaygın ve köklü bir etkisinin olduğunu nihayet anlayabildim. Miroğlu, BDP’lilerin anayasa paketindeki “partilerin kapatılmasını zorlaştıran madde”ye gerçek bir siyasi destek vermeyip “sembolik destek”le yetinmesini analiz ederken, şöyle yazmıştı (biliyorsunuz, ikinci turda bu sembolik destek de verilmedi ve madde anayasa değişikliği paketinden düştü):</p>
<p>“Kürtlerin siyasi mücadelesini temsil eden bir parti olarak kendi siyasi kaderinin oylandığı bir maddede dahi, BDP’nin desteği siyasi bir tavır değil, sembolik bir tavır olarak ve gıdım gıdım gerçekleşiyorsa, bu vahim bir durumdur! Bu tutumun Kürt siyasetinde fikrî düzeyde bir karşılığı var tabii. BDP’nin politikalarına yön verenler, ‘devletin çözüme hazır, AK Parti’nin çözümün önünde engel’ olduğuna inanıyorlar.</p>
<p>“Kürt toplumunda kiminle savaştıysan onunla barışırsın gibi bir fikri kabul var. Açılımdan bu yana pompalanan bir fikir bu. Bu fikre göre kendisiyle savaşılan güç devlettir. Askerî bürokrasidir. Giderek devlet partileridir. Yani CHP’dir. Olası bir CHP-MHP koalisyonunda, Kürtlerin federasyon elde edebileceğine ilişkin garip iddialar bile var.”</p>
<h4><br/>Neden hep en kritik anlarda yineleniyor?</h4>
<p><i><br/>NTV</i>’deki, 4 mayıs tarihli Basın Odası programına konuk olarak katılan Kürşat Bumin, Miroğlu’nun sözlerini aktararak Kürt siyasetindeki bu yaygın anlayışı eleştiren bir sunum yaptı. Ben, konu çerçevesinde verimli bir tartışma umarken, Nuray Mert, “Böyle düşünenlerin olabileceğini, fakat abartılmaması gerektiğini” belirterek konuyu kapattı.</p>
<p>Nuray Mert’in, bu “tez”in asli sahibinin Öcalan olduğunu ve zaman zaman tekrarladığını bilmediği anlaşılıyor, bilseydi böyle konuşmazdı diye düşünüyorum. </p>
<p>Aslında, Öcalan doğrudan telaffuz etmeseydi bile, bu kadar problemli bir tezin bu ölçüde yaygınlık kazanmasına bakarak onun Öcalan’dan sâdır olduğu sonucunu çıkartabilirdik. </p>
<p>Benim aklımdaki soru şu: Bu problemli tez, neden özellikle AK Parti’yle “devlet” arasındaki gerilimin had safhaya ulaştığı koşullarda piyasaya sürülüyor: Önce 2004-2005’te, AB ile tam üyelik müzakerelerinin başlatıldığı sırada (bugün biliyoruz ki, bu gerçekleşmesin diye zamanında fiili askerî müdahale bile düşünülmüş)... Ve şimdi de “açılım” ve “anayasa değişikliği” günlerinde...</p>
<p><b><br/>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-cozumu-devlet-istiyor-ak-parti-istemiyor.htm), [web.archive.org (arşiv bağlantısı)](http://web.archive.org/web/20100509014131/http://www.taraf.com.tr:80/alper-gormus/makale-cozumu-devlet-istiyor-ak-parti-istemiyor.htm)
