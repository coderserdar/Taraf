# Radikal’in “darbeli anlar”da Hürriyet’leşmesi üzerine...

*Alper Görmüş 19.06.2008*

<div class="yazi">13 haziran tarihli, “Kartel Medyası’nı hatırlamanın tam zamanı” başlıklı yazımda, “AKP medyası” adlandırmasının, demokrasi vurgusunu ön plana alan, fakat “laiklik dışı” olarak da damgalanamayacak yeni bir medya kümesinden duyulan rahatsızlığı perdelemek amacıyla yaratıldığını öne sürmüştüm. Bundan amaç, bu yeni kümenin, “dinci” olarak nitelenip kolayca laik kamuoyunun göz menzilinden uzak tutulabilen gazetelerle ortak bir başlık altında mütalaa edilmesini sağlamak ve böylece gözden düşürülmesinin yolunu açmaktı.

Yazımda, basındaki bu yeni tablonun “yurttaşların haber alma hakkı” açısından çok daha elverişli bir durum arz ettiği üzerinde de durmuş, şöyle demiştim:
“Peki, Türk basınının ‘kartel’ günlerini hatırlıyor musunuz? Laiklerin sadece ‘laik medya’yı okuduğu, bir haber gizlenecekse bütün ‘laik medya’nın gizlediği, dolayısıyla laik kamuoyunun hiç duymadığı çok önemli haberlerin geçit resmi yaptığı günleri?.. Salı günü ‘Kartel medyasının gizlediği haberler’den bir potpuriyle karşınızda olacağım.”

Böyle demiştim ama, şu son günlerde, başta Taraf’ın “Paksüt-Başbuğ buluşması” manşeti olmak üzere peş peşe ortaya çıkan manşetler çevresinde dönen “medya tartışması” öylesine alevlendi ki, “kartel medyasının bizden gizlediği, gizleyebildiği” haberler vaadimi ertelemek zorunda kaldım.

Aslına bakarsanız, bütün bu gürültü esas olarak Taraf’ın, hiçbir problem taşımayan, tersine kamusal önemi çok büyük olan haberinin etkisini kırmak üzere kopartılıyor. Taraf’ın manşetinin kendi başına değerlendirilmeyip, her seferinde “Org. Başbuğ Ağlama Duvarı’nın önünde” ya da “Org. Saygun’un sağlık raporu” gibi problemli, kullanılmaması gereken haberlerle birlikte mütalaa edilmesi bana çok anlamlı geliyor.

Ahmet Altan, Genelkurmay’ın açıklamasına cevap verirken aslında bir anlamda medyaya da cevap veriyordu (15 haziran):
“?ikâyetlerinde haklı oldukları iki nokta var. Bir generalin sağlık durumuyla, bir başka generalin yaptığı bir gezideki fotoğraflarının yayımlanmasını eleştiriyorlar. Bizim gazetecilik anlayışımıza göre bu tür haberler ayıptır. Bizim gazetemize bu konularda haber girmez”


“E, kardeş, bak, Radikal bile...”

Taraf’ın, “yargı darbesi”nin arkasında apoletli bir telkinin olabileceğine işaret eden manşetini tek başına eleştirmenin zorluğu ortada. Bu durumda yanlışla doğruyu, iyiyle kötüyü aynı sepete koyup hepsinin üstünde tepinmek gayet akıllıca görünüyor. Taraf, bu kurnazlık cephesini 15 haziranda “Darbenin dört atlısı” manşetiyle teşhir etti. İzninizle ben, 14 hazirandaki manşetiyle bu cephenin en açık sözlüsü olduğunu gösteren Radikal’i ele alacağım bugün. O gün Radikal’in sözünü ettiğim manşetini görenler epeyce şaşırmış olmalı, fakat ben hiç şaşırmadım. Çünkü biliyorum ki bu gazete, Ankara’da işler iyi gitmediği zamanlarda, çok kritik anlarda devreye giriyor ve demokrat kamuoyundaki itibarını kullanarak “Ankara”yı rahatlatma işlevi görüyor. (“E, bak artık, Radikal bile dayanamayıp neler yazmış, kardeş...”)

Bu iddiamı, en taze örneğe eski günlerden iki ilave örnek ekleyerek temellendirmeye çalışacağım...

Önce en tazesi... Radikal’in 14 haziran tarihli manşeti şöyle formüle edilmişti:
“Hükümet yanlısı cepheden sığ bir kampanya... ANKARA’DA ACEMİCE BİR PSİKOLOJİK SAVA?... Yoksa Paksüt kapatma davası öncesi Başbuğ’la davayı mı görüştü? Ağlama Duvarı’nda fotoğraf çektirmek ne fena! Saygun’un sağlığı bile konu edildi.”

Gördüğünüz gibi, ironiyi de kullanmayı ihmal etmeyen usta işi bir “hepsini karıştır, böylece hepsini mahkûm et” gazeteciliğiyle karşı karşıyayız. Fakat hakkını yemeyelim, Radikal, “Ağlama Duvarı” ve “Generalin sağlık raporu” haberleri olmasa da, Taraf’a haddini bildirecekmiş, öyle anlaşılıyor:
Radikal’e göre, buluşmanın taraflarca doğrulanması, askerlerin Anayasa Mahkemesi’ni yönlendirdiği anlamına gelemezmiş, çünkü Org. Başbuğ, son aylarda kendisiyle siyasi konuları görüşmek isteyen herkesi geri çeviriyormuş. Dolayısıyla, buluşmada siyasete girilmediği açıklamaları “tatmin edici”ymiş. 

Allah herkese böylesine kolayına tatmin olan gazeteciler nasip etsin. Acaba “ne var bunda canım” demeden önce, gazetenin yeni yazarı Oral Çalışlar’ın ilk yazısındaki şu satırlar okunsaydı gene atılır mıydı o manşet: 
“AKP hakkında kapatma davası konusunda karar verecek etkili bir yargıcın sınır ötesi operasyon için gizli bir kutlama yaptığını söylemesi size inandırıcı geliyor mu? Bu sorular gerçekten haksız sorular ve insanların endişeleri yersiz endişeler mi? Yakın tarihimizde üç buçuk asker”i darbe olması, onlarca parti kapatılmamış olsa belki...”


28 ?ubat’ta ve Darbe Günlükleri’nde Radikal

15 ?ubat 1997’de, yani Milli Güvenlik Kurulu’nun ünlü 28 ?ubat kararlarını ilan etmesinden 13 gün önce Radikal “İslam Faşizmi” manşetiyle çıktı. Manşet, açık açık, “Sizi bir askerî darbeyle korkutmaya çalışıyorlar, bunun için 12 Eylül’ü kullanıyorlar, onlara kanmayın, İslam faşizmindense müdahale iyidir”e getiriyordu lafı:
“Türkiye tarihinde bir daha 12 Eylül 1980 yaşanmasın diyenlerin kulakları barış/ uzlaşma/ eşitlik/ kardeşlik yalanlarıyla dolu. Kimse yanlış hesap yapmasın, kulakları yalanla dolu olanların çoğunlukta olduğunu unutmasın. Koskoca bir halkın ‘parlamento aritmetiği’ ile sonuna kadar kandırılabileceğini sanmasın. (...) Onlar var ya onlar; alkolü, sinemayı, müziği, resmi, heykeli, baleyi, dansı yasaklamayı özlüyorlar. Kadınların kapanmasını, evde oturmasını, pantolon-etek giymemesini, yüzmemesini ve hatta kahkaha ile gülmemesini istiyorlar. Düşledikleri/ özledikleri/ öngördükleri rejimin adı doğrudan faşizmdir. İslam faşizmidir.”

?u satırları da, Nokta’nın yayımladığı Darbe Günlükleri’nin hemen ertesinde Radikal’in yayın yönetmeni İsmet Berkan’ın yazısından aldım (31 Mart 2007):
“(...) Emekli Oramiral Özden Örnek adına sahte 2 bin sayfalık günlük hazırlayanların teşviki neydi? Dikkat edin beş-on hatta 100 sayfadan değil, 2 bin sayfadan söz ediyoruz. Sırf bunları yazmak bile ciddi bir fiziki çaba meselesi. Bu sahtekârlık öyle tek bir kişinin işi olamaz, arkada ciddi bir ekip çalışması bulunmalı. (...) “Sahte günlüklerin, AKP’nin Cumhurbaşkanlığı makamına da kendi istediği kişiyi seçecek olduğu tam da bugünlerde ortaya çıkması tesadüf olarak izah edilebilir mi? Sahte günlükleri hazırlayanların amacı geçmişteki bir darbe planını ortaya çıkartmak mı, yoksa Cumhurbaşkanı seçiminin ‘pürüzsüz’ gerçekleşmesi için altyapı oluşturmak mı?”

Radikal gibi bir gazetenin 28 ?ubat’a giden günlerde “İslam Faşizmi” manşetiyle çıkmasının postmodern darbecilere nasıl bir moral destek sağladığını tahayyül edebiliyor musunuz? (Belki Hürriyet’in “Topyekûn Direniş” manşetinden bile daha değerli bir destek?)

Darbe Günlükleri’nin fâş edildiği günlerde Radikal gibi bir gazetenin genel yayın yönetmeninin “sahte günlükler” üzerinden analiz yapmasının değerini tahayyül edebiliyor musunuz? (Belki Hürriyet genel yayın yönetmeninin “özel imalat günlükler” yorumundan daha değerli bir yorum?)

Radikal, “darbeli günler”de Hürriyet’leşiyor, bundan eminim ama nedenlerini tam olarak bilmiyorum.

17.06.2008</div>

Kaynak: [taraf.com.tr](http://www.taraf.com.tr:80/alper-gormus/makale-radikalin-darbeli-anlarda-hurriyetlesmesi-uzerine.htm), [web.archive.org (arşiv bağlantısı)](http://web.archive.org/web/20101115130924/http://www.taraf.com.tr:80/alper-gormus/makale-radikalin-darbeli-anlarda-hurriyetlesmesi-uzerine.htm)
