# ‘Filipin demokrasisi’ bile yaptı, biz de yaparız

*Yıldıray Oğur 16.10.2012*

<div class="yazi">Altmışlardan itibaren <b>Türk solu</b> Türkiye’deki parlamenter demokrasiyle <b>“Filipin tipi demokrasi”</b>, <b>“cici demokrasi”</b> diye dalga geçmişti. Onlara göre sandık, partiler, Meclis halkı <b>“bak işte siz yönetiyorsunuz”</b> diye kandırmak için uydurulmuş emperyalizm oyunlarıydı. <br/><br/>İşte bu fakir ama gururlu Filipin demokrasisi dün tarihî bir başarıya imza attı. Başkent Manila’daki Malacanan Sarayı’nın merdivenlerine serilmiş kırmızı halılardan yürüyen <b>Moro İslami Kurtuluş Cephesi’nin lideri Murad İbrahim</b>, <b>Filipinler Devlet Başkanı</b> <b>Benigno Aquino</b><b>ile el sıkıştı ve</b> <b>120 bine yakın insanın hayatına mal olmuş 40 yıllık savaş sona erdi</b>. <br/><br/>Anlaşmayla, Filipin hükümeti, yola bağımsızlık için çıkmış isyancıların verdiği adla <b>Bangsamoro</b>’nun özerkliğini kabul etti. <br/><br/>İmzalanan 13 sayfalık anlaşma metni <b>Bismillahirrahmanirrahim</b> diye başlıyor. Çünkü <b>Morolu isyancılar İslamcı</b>. Anlaşmaya göre yarımadada <b>Müslümanlar için şeriat kuralları geçerli olacak</b>. Anlaşmanın arabulucusu, görüşmelere ev sahipliği yapan ülke ise bir zamanlar <b>“eyvah onlar gibi oluyoruz”</b> diye korkulan <b>Malezya</b>. Yani bir Beyaz Türk siyasi analist için bu tablodan demokratik bir barış çıkması zor gözükebilir. <br/><br/>Eh Filipinler de Avrupa Birliği üyesi sayılmaz. İnsan hakları raporları Filipinler’e pek iyi karne vermiyor. İşkence, kayıplar, öldürülen gazeteciler ile bir <b>“cici demokrasi”</b> olmadıkları kesin. Özellikle ağır işkence karnesine bakınca, muhtemelen Manila Emniyet Müdürlüğü Terörle Mücadele Dairesi’nde Filipinli bir Sedat Selim Ay oturduğunu, Moro Yarımadası Emniyet Müdürü’nün de <b>“MILF’nin ölümüne ağlamayan insan değildir”</b> demediğini tahmin etmek zor değil. <br/><br/>Devlet Başkanı <b>Benigno Noynoy Aquino</b>, Liberal Parti’nin lideri olsa da demokrasiden çok silah, bilardo ve sigaraya merakıyla meşhur. Bir de <b>“noynoying”</b> diye dalga geçilen tembelliğiyle. Babası şimdi adını taşıyan havalimanında öldürülmüş partinin eski lideri, annesi kötü kalpli Marcos Ailesi’ne karşı mücadelesiyle çocukluğumuzun kahramanı olmuş <b>Corazon Aquino</b>. Esas gücü de buradan geliyor. Filipinliler için “teröristleri” kırmızı halıda kabul edip, anlaşınca dahi ihanetle suçlanmayacak itibarlı soyadından. Ama herhalde Filipinler’de liberal-demokrat yazarlar da kendilerini tutamayıp Aquino’ya <b>“İşkenceyi bitirmeden, ülkeyi demokratikleştirmeden nasıl barış yapabilirsin”</b> diye çıkışmışlardır. Onlar için ne hoş bir yanılgı. <br/><br/>Tesadüfün böylesi... Yine dün Avrupa Birliği üyesi olmayan bir başka ülke <b>Kolombiya da 60 yıldır savaştığı FARC’la barış için Oslo’da biraraya geldi</b>. Dünyanın en çok cinayet işlenen ülkeleri listelerinde hep başa güreşen, uyuşturucu denince akla hemen onun adı gelen, terörle mücadele için yasadışı para-militer ordu bile kurmuş, 2008-2011 arası sadece 130 sendikacının öldürüldüğü Kolombiya. <br/><br/>Bu iki tecrübe bir kez daha gösterdi ki <b>bir ülkenin iç barışını sağlamak, etnik meselesini çözmek için ille de Avrupa Birliği’ne girmesine, tam bir demokrasi olmasına gerek olmayabiliyor</b>. Matematiğin sökmediği siyasi meselelerde böylesine lineer ilişkiler kurmak, sorunun çözümünü başka baharlara ötelemekten, karamsarlığı arttırmaktan başka bir işe de yaramayabilir. <br/><br/>30 yıldır nefret objesi olmuş <b>Barzani</b>’nin, dünyanın son demokratik devriminin devlet başkanı olarak her yerde ağırlanan <b>Mursi</b>’nin konuştuğu bir kongrenin Türk-İslam sentezi gibi göründüğü yerden görünmüyor olabilir ama (gerçi bunu söyleyenlere yandaş diyorlar) ne yalan söyleyeyim benim durduğum yerden, <b>Türkiye, Filipinler’den ve Kolombiya’dan daha demokratik görünüyor</b>. Ve pek çok kusuru olan <b>bu Türkiye bile, son 30 yıldır barışa en yakın yerde duruyor</b>. <br/><br/>Barış için hâlâ ışığı yetersiz bulanlara son çare her sabah güne <b>Emre Uslu</b> ve <b>Ümit Özdağ</b> okuyarak başlamalarını öneririm. Emre’nin yazılarından müzakerelerde son durum, Ümit Özdağ’dan ise AKP’nin ülkeyi bölmek, Türklüğü yok etmek planları hakkında son dakika haberleri alınabilir. <br/><br/>Geçen hafta <i>El Cezire</i>’ye konuşan <b>Karayılan</b>’ın sözleri de ışığı görmeyenlere yardım edebilir. Tam merkez üssünden Arap Devrimlerine ve dünyaya seslenen Karayılan, Esed’e, <b>“Artık direnmemesi lazım”</b> diye kibar ifadelerle olsa da <b>“elveda”</b> dedi. “Türkiye saldırırsa, cevap veririz” sözleri ise Devrimci Halk Savaşı pozisyonundan yeniden meşru müdafaa pozisyonuna geçildiğinin ilanı gibiydi. <br/><br/>Zaten Erdoğan’ın Öcalan’la görüşürüz açıklamasının ardından askerî hareketlilikteki, ölüm haberlerindeki azalma fark edilmekteydi. <br/><br/>Bizim gazetenin çok küçük gördüğü PKK’nın okul yakmalarına karşı <b>Altan Tan</b>’dan, <b>Sırrı Süreyya Önder</b>’den, <b>İdris Baluken</b>’den gelen sert eleştiriler ile bölgedeki STK’ların net tepkileri böyle bir radikalleşmenin Kürt siyasetinden de onay almadığını gösterdi. BDP Kongresi’nde yüzü poşuyla sarılmış, Öcalan resmi taşıyan gence <b>“Bak biz zaten salona astık Öcalan’ın resmini, bunlara gerek yok”</b> diyen <b>Demirtaş</b>’ın sözleri nedense bana, <b>“IRA’yı bize geri ver”</b> diyen kalabalığa <b>“IRA benim”</b> diyen <b>Gary Adams</b>’ı hatırlattı. <br/><br/>Tamam, kabul, ben fazla iyimserim. Ama bir ülkede barış için emin olun demokrasiden önce iyimserliğe ihtiyaç var. Günlük konuşmalara, olaylara, tepkilere büyük hakikatleri kurban etmeyen, genel trendlere bakan rasyonel, teyakkuzda bir iyimserliğe. <br/><br/>Işığı görmek için vicdanlı olmak yetmez. Yoksullar için gözyaşları içinde öldüren <b>Robespierre</b> çok vicdanlı bir adamdı. Nurnberg’de yargılanan Naziler hâlâ kendilerini Yahudileri acı çektirmeden öldürdükleri için vicdanlı buluyordu. <br/><br/>Tabii ki vicdan, ama daha çok basiret. Bir kez bağlanmaya görsün... Neyse bu yazı da tehlikeli yerlere doğru gidiyor. Türkiye, Filipinler olur mu? Biraz ıslanırız belki ama neden olmasın?.. <b><br/><br/>yildirayogur@gmail.com</b>
</div>

Kaynak: [taraf.com.tr](http://www.taraf.com.tr/yildiray-ogur/makale-filipin-demokrasisi-bile-yapti-biz-de-yapariz.htm), [web.archive.org (arşiv bağlantısı)](http://web.archive.org/web/20130709120232/http://www.taraf.com.tr/yildiray-ogur/makale-filipin-demokrasisi-bile-yapti-biz-de-yapariz.htm)
