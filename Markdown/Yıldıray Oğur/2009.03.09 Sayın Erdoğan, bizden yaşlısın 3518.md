# Sayın Erdoğan, bizden yaşlısın

*Yıldıray Oğur 09.03.2009*

<div class="taraf_structure_2col_1zq">
<div class="margen_n">



 <p>“Sizler, dost kurumlar ve dost insanlar, yapmış olduğumuz onur mücadelesini en iyi bilenler, Yugoslavya gerçeğini savunmaya devam ediniz. Çünkü Yugoslavya’nın Batı tarafından parçalanması sadece bir başlangıç. Kirli elleri dünyanın bütün devrim ülkelerini yıkmak için sürekli çalışıyor. Siz ve ben aynı davayı savunuyoruz, yani ülkelerimizi. Durmayın, siz öyle bir ülkede bulunuyorsunuz ki, dünya o ülke sayesinde kurtulur veya yıkılır.” <br/><br/>Bu mektubu Lahey’deki Uluslararası Ceza Mahkemesi’nde yargılandığı sırada nam-ı diğer Balkan Kasabı Slobodan Miloseviç, İşçi Partisi lideri Doğu Perinçek’e göndermişti. <br/><br/>Bu mektubu hatırlayınca insan düşünmeden edemiyor. <br/><br/>El Beşir bir gün yakalanıp aynı Lahey mahkemesinde insanlığa karşı işlediği suçlardan dolayı yargılansa Türkiye’den kimlere böyle mektuplar gönderirdi acaba?<b> <br/><br/><font size="4">O zaman Miloseviç de “vatanını savunmuştu”</font></b><font size="4"> <br/></font><br/>Uluslararası Ceza Mahkemesi Miloseviç’i, tıpkı yakalarsa El Beşir’i yargılayacağı gibi, insanlığa karşı suç işlemek suçundan yargılıyordu. <br/><br/>Türkiye’de Perinçek gibi ulusalcılara göre ise Miloseviç sadece “vatanını savunmuştu.” Yugoslavya’yı parçalamak isteyen emperyalistlerin bir oyunuydu bu mahkeme. Lahey’de hesap verirken hapishane hücresinde öldüğünde <i>Aydınlık</i> dergisi “Miloseviç’in Kasapları” başlığı ile çıkmıştı. Adı tüm Balkanlar’da lanetle anılan bu lider ulusal bağımsızlık mücadelesi verdiği gerekçesiyle Atatürk’e bile benzetilmişti. <br/><br/>O yıllarda Uluslararası Ceza Mahkemesi’nin ne Soros tarafından desteklendiği kaldı ne de insani müdahale adı altında büyük güçlerin bağımsız devletlerin içişlerine müdahale ettiği... <br/><br/>Ne tesadüf, bugün de El Beşir’i savunanlar yine “uluslararası bir komplodan”, “Sudan’ın zengin petrol yataklarına konmak isteyen emperyalistlerin oyunlarından”, “Sudan’ın parçalanmaya çalışıldığından” bahsetmekteler. <br/><br/>Bir farkla. <br/><br/>Bugün bunu söyleyenler dün, Balkan Kasabı Miloseviç, yine böyle bir güya “uluslararası komplo”, her deliğe giren “Emperyalist oyun” ile Uluslararası Ceza Mahkemesi’nin karşısına çıktığında “Katil hesap verecek” diyenlerdi. <br/><br/>Evet haklısınız. <br/><br/>Uluslararası sistemin bir adaleti varsa Darfur için El Beşir’den hesap sorduğu gibi Irak için Bush’tan, Gazze için Olmert’ten de hesap sorabilmeliydi. <br/><br/>Evet doğrudur. Gazze için bir satır yazmayanların Müslümanları Darfur duyarsızlığı üzerinden dövmeleri sinir bozucudur. <br/><br/>Evet. Darfur cehaleti diz boyudur. Darfurluların Müslüman olduğunu bilmeyen Amerikalıların bunun hâlâ Müslümanların Hıristiyanlara zulmü olduğunu zannetmeleri çok acayiptir. <br/><br/>Kabul pis bir dünyadır bu. Çifte standart diz boyudur. <br/><br/>Ama ne dünyanın pisliği hep Batı’da toplanmıştır ne de çifte standart bir Avrupa âdetidir. <br/><br/>Müslüman Boşnakları öldüren Miloseviç’in yakalanıp uluslararası mahkemede yargılanmasına “Hak yerini buldu”, “Çeksin cezasını” diyenlerin, Darfurlu Müslümanların, Sudanlı Hıristiyanların, Animistlerin katili El Beşir’in aynı mahkeme koltuğuna oturtulmasına direnmeleri kadar büyük, sok gözüne parmağı bir çifte standart örneğini Batı’da bile bulmak zordur. <br/><br/>Hem de Sudan İslam Devrimi’nin dinî lideri, El Beşir’in hocası ve şimdilerde en büyük muhalifi Hasan Turabi bile daha mahkeme kararını vermeden El Beşir’e “Darfur’daki savaş suçlarının sorumluluğunu üstlenerek Uluslararası Ceza Mahkemesi’ne teslim ol” çağrısı yapmış olmasına rağmen. <br/><br/>Müslüman Boşnaklar için Hıristiyan Batı, Hıristiyan Miloseviç’i uluslararası bir mahkemenin karşısına getirmişken, Müslüman Darfurluları öldüren Müslüman El Beşir’in aynı mahkemeye getirilmesi karşısında Perinçekleşen bazı Müslüman siyasetçiler, kanaat önderleri çifte standardın daniskasını ortaya koymuşlardır. <br/><br/>Ve bu çifte standartla tarihe geçenler Genç Siviller’in şu Darfur tepkisini de sonuna kadar hak etmişlerdir. <br/><br/>“Sayın Başbakan, bizden yaşlısın. <br/><br/>İsrail’in insan öldürmeyi çok iyi bildiğini bildiğin gibi, Sudan Devlet Başkanı Ömer El Beşir’in de “marifetlerini” iyi bilirsin. <br/><br/>Darfur’da işlediği cinayetleri herkesten iyi bilirsin. <br/><br/>300 bin insanı nasıl katlettirdiğini, küçücük masum çocuklara yaptırdıklarını iyi bilirsin. <br/><br/>Bu zulme alkış tutanları, destek çıkanları kınıyoruz. Çünkü bu çocukları öldürenleri, bu insanları öldürenleri kalkıp da alkışlamak öyle zannediyoruz ki, o da ayrı bir insanlık suçudur. <br/><br/>Bakınız burada bir gerçeği, bir kenara atamayız. <br/><br/>Bir katili savunup, ona yardım ve yataklık etmek katliama ortak olmakla eşdeğerdir. <br/><br/>Excuse me, <br/><br/>Hud suresi 113. Ayet der ki:<b> “Sakın zalimlere eğilim, yakınlık göstermeyiniz. Yoksa cehennem ateşi yakalar sizi.”</b> <br/><br/>One minute. <br/><br/>Ama Tayyip Erdoğan 8 dakika konuştu... One minute...”</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4399.htm), [web.archive.org (arşiv bağlantısı)](http://web.archive.org/web/20090913020347/http://www.taraf.com.tr:80/makale/4399.htm)
