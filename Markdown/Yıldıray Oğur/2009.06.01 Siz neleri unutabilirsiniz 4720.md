# Siz neleri unutabilirsiniz?

*Yıldıray Oğur 01.06.2009*

<div class="taraf_structure_2col_1zq">
<div class="margen_n">



 <p>DTP Genel Başkanı Türk, “Barış için <i>17 </i>bin faili meçhulü unutmaya hazırız” dediğinden beri bekliyorum birinin o soruyu sormasını. <br/><br/>Peki, biz Türkler barış için neleri unutabiliriz? <br/><br/>PKK ile savaşta kaybedilen şehitlerin intikamlarını almayı unutabilir miyiz mesela? <br/><br/>Resmî rakamlara göre 6.000’in üstünde asker, polis kaybı verdi Türkiye bu savaşta. <br/><br/>Onların aziz hatıralarını hiç unutmadan, 60 milyondan daha çok 6.000 genç asker, polis çıkar demeden yapabilir miyiz bunu? <br/><br/>O 6.000 Mehmet’in ailesi, 6.000 Mehmet daha ölmesin diye çocuklarının katillerini affedebilir mi? <br/><br/>Onlardan kendimiz için böylesine bir fedakârlığı istemeye hakkımız var mı? Bunu onlardan ilk kim isteyecek? <br/><br/>“Siz önümüze geçip affetmezseniz 60 milyonun evinden daha çok 6.000 ay yıldızlı tabut çıkacak” diye onları kim ikna edecek? <br/><br/>İkna edemezsek 6.000’er, 6.000’er anneleri bu kan davası döngüsünün içine girmekten nasıl kurtaracağız? <br/><br/>Yoksa geçen gün Ankara’daki şehit cenazesi sonrasında tören kıtasının yaptığı gibi geride kalan 60 milyon Türke güvenip kan ve intikam diye bağırarak silahlarımızı havaya kaldırmayı mı sürdüreceğiz? <br/><br/>Bütün iktidar planlarını çözümü diline dolamak üzerine kuran siyasi akbabalara mı terk edeceğiz meydanı? <br/><br/>Resmî rakamlar şu ana kadar bu savaşta 25.000’in üstünde PKK’lının öldürüldüğünü söylemekte. <br/><br/>Geride kalan 25 milyon Kürde güvenip daha kaç 25 bin PKK’lı çıkacak bu ölüm sehpasına düşenlerin yerine? <br/><br/>Ve biz “Sıradaki 25.000 Kürt gelsin” deyip, daha kaç yıl 25 milyon Kürdü unutup “Köklerini kurutacağız” diye bağıracağız? <br/><br/>Yoksa bundan sonra bu topraklarda yaşayacak, belki de hiç tanımayacağımız insanlar bu acıları yaşamasın diye civanmertlik mi göstereceğiz, unutacağız, hatırlamayacağız ve bağışlayacak mıyız? <br/><br/>Haklı nefretlerimizi toprağa gömüp, gerçek bağışlamanın azabını yaşayabilecek miyiz? <br/><br/>Çözüm kolay değil. <br/><br/>Daha en büyük acıyı çekmedik; henüz kimse yenilgiyi kabul etmedi, henüz kimse kendiyle hesaplaşmadı, henüz kimse kimseyi bağışlamadı. <br/><br/>Türkler ve Kürtler kemale erip yeniden sözleşmek için çilelerini doldurmadılar henüz. <i><br/><br/>Ben diyorum ki </i>barış ancak<i> her fert başucuna; “Suçlu benim, herkes suçsuz!” levhasını </i>asınca gelecek. <br/><br/>Asabilir misiniz?<i> <br/><br/>Ben diyorum ki yegâne kurtuluşumuz herkesin herkesi affetmesindedir. </i><br/><br/>Affedebilir misiniz?<i> <br/><br/>Ama görüyorum ki anlatamıyorum… Hissediyorum ama anlatamıyorum!</i> <br/><br/>Anlıyor musunuz?<i> <br/><br/>Çocuk, “Ağlayabilseydiniz, anlayabilirdiniz…” dedi. Ağladıkça anlıyorum…</i> <br/><br/>Ağlayabiliyor musunuz?<i> <br/><br/>Artık bütün mantık hesaplarımı kaybettim. Hem de öylesine kaybettim ki; Amerika’da bir cinayet işlense de, Dünya çapında bir ses sorsa; “Katil kim?”, “Benim!” diye haykırabilirim!</i> <br/><br/>Hayır, katil benim diye ayağa kalkabilir misiniz?<i> <br/><br/>Soğuk kış geceleri, köprü altında yatan çıplakların vebali benim boynumda, gömleğimin yakasında… </i><br/><br/>Bu savaşta biri daha öldüğünde siz de yakanıza yapışılmış gibi hissediyor musunuz? <i><br/><br/>İsterse çareme adli tıp baksın fakat bir hastaneye girsem de kan kanseri çeken hastalar görsem acaba onları bu hale ben mi getirdim? diye düşünüyorum.</i> <br/><br/>‘Bu savaşı ben mi başlattım’ diye hiç düşündünüz mü? <i><br/><br/>Ben ne yaptım? Uykuda, baygınlıkta, annemin karnında, babamın kanında hangi cinayeti işledim?</i> <br/><br/>Bu savaşta siz kimi öldürdünüz?<i> <br/><br/>Hangi mukaddesi kirlettim ki kendimi gelmiş gelecek bütün fenalıkların tek sorumlusu biliyorum? </i><br/><br/>Barışı sizin günahlarınız engelliyor olabilir mi?<i> <br/><br/>Dışımda ne arıyorlar? </i><br/><br/>Çözümü dışarıda, Ankara’da, Kandil’de, İmralı’da, ABD’de aramayın.<i> <br/><br/>İçime doğru suçluyum ben! </i><br/><br/>Suçlu sizsiniz. Çözüm de önce siz de başlayacak.<i> <br/><br/>Bir de kalkmış belki kendimden birine, ondan öbürüne geçer, bir merhamet yangını çıkar bütün ülkeyi sarar diye; tımarhanelik bir hayalin peşine düşmüş gidiyorum!</i> <br/><br/>Bu sorulara cevap vermeden ve o merhamet yangını çıkmadan barış gelmeyecek. <br/><br/>* İtalikler için Necip Fazıl’a çok teşekkürler...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5816.htm), [web.archive.org (arşiv bağlantısı)](http://web.archive.org/web/20090616061736/http://www.taraf.com.tr:80/makale/5816.htm)
