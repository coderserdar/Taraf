# Gladio için Avrupa 19 yıl önce ne demişti?

*Yıldıray Oğur 02.07.2009*

<div class="taraf_structure_2col_1zq">
<div class="margen_n">



 <p><b>PARIS</b> <b><br/>24 Ocak 1990</b> <br/><br/>İtalya’da savcı Felice Casson’un yürüttüğü Gladio operasyonu için tarihî bir gün. <br/><br/>Meclis’te kurulan araştırma komisyonuna ifade veren Başbakan <a href="http://en.wikipedia.org/wiki/Giulio_Andreotti" title="Giulio Andreotti">Giulio Andreotti</a> sonunda Gladio’nun varlığını kabul ediyor. <br/><br/>Aralarında sivillere yönelik kanlı katliamlar, Başbakan Aldo Moro’nun öldürülmesi gibi pek çok olayın arkasından NATO üyesi ülkelerde devlet içinde örgütlenmiş gizli bir yapılanmanın Strategy of Tension taktikleri çıkıyor. İtalya’da başlayan Gladio tartışması tüm Avrupa’ya yayılıyor. <b><br/><br/>22 Kasım 1990</b> <br/><br/>Avrupa Parlamentosu’ndan Türkiye’de pek bilinmeyen çok sert bir Gladio kararı çıkıyor. (Yanılmıyorsam daha önce <i>Taraf</i>’ta bir kez Sezin Öney karardan bahsetmişti. Bu karara dikkatimi yeniden çeken ise Paris’te tanıştığım Gladio konusunda çalışmış bir Fransız gazeteci oldu.) <br/><br/>Aşağıda o karar var. <br/><br/>Hâlâ orduyu yıpratmaktı, polisti, cemaatti, sivil darbeydi, muhalifleri sindirmekti, sahte imzaydı diye kısır bir döngüde süren Türkiye’deki tartışmaların bize özgü bir saray kavgası olmadığını hatırlatan 19 yıl önce alınmış bu kararı okurken “Evet tam da bizdeki durumu anlatıyor” diyeceksiniz. <br/><br/>Özellikle de bugün Dursun Çiçek’in tutuklanması gibi ‘sistemi aşil topuğundan vuran’ bir gelişmeden sonra o kararda söylenenler ve tavsiyeler daha da anlamlı hale geliyor. <br/><br/>İşte Avrupa Parlamentosu’nun 22 Kasım 1990’da Gladio ile ilgili aldığı ortak kararı: <b><br/><br/>B3 – 2021, 2058, 2068, 2078 ve 2087/90’ın yerini alan ortak karar</b> <br/><br/>A. Topluluğa bağlı birkaç üye devlette bazı Avrupa hükümetlerinin, 40 yıldır devam eden gizli bir gayrı resmî istihbarat ve silahlı operasyon örgütünü ortaya çıkarmış olduğu hususunu gözönünde bulundurarak, <br/><br/>B. 40 yılı aşkın bir süredir bu örgütün, tüm demokratik kontrollerden kaçmış olduğu ve ilgili devletlerde NATO ile işbirliği içinde gizli istihbarat teşkilatlarınca yönetilmiş olduğu hususu çerçevesinde, <br/><br/>C. Söz konusu gizli örgütün üye devletlerin iç siyasi işlerine yasadışı müdahale etmiş olabileceği ve hâlâ müdahalesinin sürüyor olabileceği korkusu ile, <br/><br/>D. Muhtelif yargı araştırmaları ile kanıtlandığı üzere, belli üye devletlerde, askerî istihbarat teşkilatlarının (ya da bunların kontrol edilmeyen birimlerinin) ciddi terör ve suç olaylarına karıştığı hususu çerçevesinde, <br/><br/>E. Bu örgütlerin, herhangi bir parlamento içi kontrole tabi olmadıkları için, tamamen hukuka aykırı olarak faaliyet gösterdikleri ve göstermeye devam ettikleri ve devlet daireleri ile anayasal kuruluşlarda en yüksek görevlerde bulunan kişilerin bu konularda aydınlatılmadığı hususu çerçevesinde, <br/><br/>F. Muhtelif ‘Gladyo’ örgütlerinin ellerinde bağımsız cephaneler ve askerî kaynakların bulunduğu, bunların onlara kapsamı bilinmeyen bir saldırı potansiyeli kazandırdığı, böylece faaliyette bulundukları ülkelerin demokratik yapılarını tehlikeye soktuğu hususu çerçevesinde, <br/><br/>G. Güvenlik alanında daha fazla Topluluk işbirliğinin sürekli görüşüldüğü bir vakitte, ne surette olursa olsun herhangi bir demokratik kontrol biçimine tabi olmayan ve tamamen gizli bir mahiyette olan karar verme ve uygulama organlarının mevcudiyeti karşısında duyulan büyük endişe göz önünde tutulduğunda, <br/><br/>1.<b> </b>Manipülatif ve operasyonel şebekelerin gizli bir şekilde oluşturulması kınanmaktadır ve bu gizli örgütlerin ya da bunlara bağlı alt birimlerin mahiyeti, yapısı, amaçları ve diğer tüm hususları ile ilgili, ülkelerin iç siyasi konularına gayrı meşru müdahale için bunların kullanılması, Avrupa’daki terör sorunu ve Üye Devletler ya da üçüncü ülkelerin istihbarat teşkilatları arasındaki olası çatışmalar hakkında kapsamlı bir araştırma yapılması çağrısında bulunulmaktadır. <br/><br/>2.<b> </b>SHAPE ve NATO içindeki belli ABD askerî personelinin, Avrupa’da gizli bir istihbarat ve eylem örgütünün kurulmasını teşvik etme hakkı olduğu iddiası şiddetle protesto edilmektedir. <br/><br/>3.<b> </b>Üye Devletler’in hükümetlerine, tüm gizli askerî ve milis örgütlerinin lağvedilmesi çağrısında bulunulmaktadır. <br/><br/>4.<b> </b>Söz konusu askerî örgütlerin mevcudiyetinin belirlenmiş olduğu ülkelerin yargı makamlarına, bunların içeriklerinin ve faaliyet şekillerinin tamamen aydınlığa çıkarılması ve keza, bunların, Üye Devletler’in demokratik yapısını istikrarsız hale getirmek için yapmış olabilecekleri eylemlerin de ortaya çıkarılması çağrısında bulunulmaktadır. <br/><br/>5.<b> </b>Tüm Üye Devletler’e, gerektiğinde meclis komiteleri de kurmak sureti ile gerekli önlemlerin alınması, bu alanda faaliyette bulunan örgütlerin komple bir listesinin hazırlanması ve aynı zamanda, bunların ilgili devlet istihbarat teşkilatları ile olan bağlantılarını ve eğer var ise, terör grupları ve/veya diğer gayrı meşru uygulamalar ile olan bağlantılarının izlenmesi çağrısında bulunulmaktadır. <br/><br/>6.<b> </b>(Avrupa Parlamentosu) Başkanı’na, bu kararın, Komisyon, Konsey, NATO Genel Sekreteri, Üye Devletler’in hükümetleri ve Amerika Birleşik Devletleri Hükümeti’ne iletilmesi için talimat verilmektedir. <b><br/><br/>(</b>Kararın Türkçe çevirisini <cite>www.turkishgladio.com</cite> adlı bir sayfada buldum.Türkçe ve İngilizce olan sayfayı hazırlayanlar üşenmeyip Ergenekon davası iddianamesini de İngilizceye çevirmiş.)</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6344.htm), [web.archive.org (arşiv bağlantısı)](http://web.archive.org/web/20090912052628/http://www.taraf.com.tr:80/makale/6344.htm)
