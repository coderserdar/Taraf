# Ah şu seçim şarkılarının gözü kör olsun...

*Yıldıray Oğur 15.05.2011*

<div class="yazi"><p>Bangır bangır minibüsler öylece yanımızdan geçip gidiyor. Bazen bet sesli, sinirli bir adamın “memleket için” bağırdığını duyuyoruz, bazen “Sarı saçlım, mavi gözlüm” gibi neredeyse laf atmaya girecek bir laf, bazen “yandaşı yoldaşı” diye bir rap ritmi takılıyor kulaklarımıza.</p>
<p>Sonra müzikli minibüs yanımızdan uzaklaşıyor. Tamamını duyamadığımız gittikçe alçalan sesler...</p>
<p>12 hazirana kadar böyle. O güne kadar partililer bize şarkılarla ne mesaj veriyor diye merak edenler için, bitince her partiyle bangır bangır minibüsler içinde İstanbul’u dolaşmış hissi veren meşakkatli bir işe giriştim.</p>
<p>Neredeyse tüm seçim şarkılarını dinledim. Bütün şarkılar bittiğinde önce sandığa gitmek istemedim, sonra da bir süre müzik dinlememek.</p>
<p>Şarkılardaki aşırı dozda birlik ve beraberlik mesajı bende ülkeyi ortadan 400’e bölme isteği uyandırdı. Uydurma sözler, uydurma müzikler, uydurma sesler “Peki, neden partiler popüler şarkılardan istifade etmeyip kendi seçim şarkılarını yaptırıyor” sorusunu sordurdu. Bu işin büyük bir sektör olduğuna, bu sektörde beşinci sınıf müzisyenlerin çalıştığına kuşku yok. Ama memleketin siyasi ortalamasının epey altındaki şarkı sözlerindeki şiddet, öfke ve fazla sevgi üzerine hep birlikte biraz düşünmemizde fayda var. </p>
<p><b> </b></p>
<p><b><br/>AKP: Birlik ve beraberlik cilveloy nanayda...</b></p>
<p>Önce AKP. En çok şarkısı olan parti AKP. Neredeyse her bölge ve her duygu için şarkılar yaptırmışlar. </p>
<p>A1 şarkısı <b>“Her şey bu millet için.”</b> Uğur Işılak’ın sert, kızgın, neredeyse karşısındakini dövecek Anadolulu vatansever adam sesinden dinliyoruz:</p>
<p><b><i></i></b> </p>
<p><b><i>Her biri akı karadan</i></b></p>
<p><b><i>Seçtik memleket için</i></b></p>
<p><b><i>En zor güzergâhtan geçtik memleket için </i></b></p>
<p><b><i>Hak olan doğrumuzu</i></b></p>
<p><b><i>Duyun bu çağrımızı</i></b></p>
<p><b><i>Herkese bağrımızı</i></b></p>
<p><b><i>Açtık memleket için</i></b></p>
<p><b><br/>“Bi daha”</b> akapellalı, zılgıtlı, tulumlu bir Türkiye çorbası. Klarnet solosu başarılı ama dikkat dansöz çıkabilir havasında.</p>
<p><b><br/>“Beraberiz biz hepimiz”</b> Şevket Altuğlu, Perran Kutmanlı sevimli mahalle dizisi müziği. Mesela şu sözler Kandil’deki PKK’lıları bile düz ovaya indirir: </p>
<p><b><i></i></b> </p>
<p><b><i>Dağlarında çiçek</i></b></p>
<p><b><i>Gökyüzünde yıldız gibi</i></b></p>
<p><b><i>Damla damla yağmur gibi </i></b></p>
<p><b><i>Beraberiz biz</i></b><b> </b></p>
<p>AKP’nin seçim şarkılarından en acayibi <b>“Dönmem geri”</b>. Başbakan’ın bir mitinginde ahali ağlamaya başlarsa sebebi kesin bu şarkıdır. Umarım şu sözler Başbakan’a söylenmiyordur: </p>
<p><b><i></i></b> </p>
<p><b><i>Rehber tuttum yüreğimi</i></b></p>
<p><b><i>Düştün sevdanın ardından</i></b></p>
<p><b><i>Göç eyledim gayrı durmam </i></b></p>
<p><b><i>Dönmem geri senin yolundan</i></b></p>
<p><b><i>Zor olsa ah zor olsa da </i></b></p>
<p><b><i>Dağlar duman kar kış olsa da</i></b></p>
<p><b><i>Yolun sonu bir sır olsa da</i></b></p>
<p><b><i>Dönmem geri senin yolundan</i></b></p>
<p><b><br/>“Hayde”</b> isminden anlaşılacağı gibi AKP’nin Karadeniz şarkısı. Şu sözlerdeki şiddeti de o koşullar içinde düşünün: </p>
<p><b><i></i></b> </p>
<p><b><i>Ha böyle bu yana yürüyelum yan yana</i></b></p>
<p><b><i>Düşman görsun çatlasun patır patır patlasun.</i></b></p>
<p><b><i>Eller görsün kıskansın çatur çatur çatlasun</i></b></p>
<p>Bir mitingde yağmur mu yağıyor. Hemen <b>“İlk günkü gibi”</b> çalınır: </p>
<p><b><i>Yağmur yağsa da, çamur aksa da, fırtına kopsa da </i></b></p>
<p><b><i>Biz buradayız engel olsa da dağlar gibi kararlıyız ilk günkü gibi</i></b></p>
<p><b>“Yeniden, yeniden”</b> diye giden şarkı favorim. Basit. Ben olsam çıkış parçası onu yapardım, klibi de ona çekerdim.</p>
<p><b> </b></p>
<p><b><br/>Dikkat: CHP “Nasırdan balyozları başlarına vuracak”</b></p>
<p>CHP’nin, CHP’li devrimci Onur Akın’a yaptırdığı ve söylettiği <b>“Bir Islık da Sen Çal”</b>ın hikâyesi biraz karışık. Kılıçdaroğlu’nun Scorpions’ın <i>Winds of Change</i>’inden etkilenip ıslık fikrini oradan aldığı yazılmıştı. O şarkının 1989’da Duvar’ın çöküşü üzerine yapıldığını da biliyorlar herhalde. Duvar’ın çöktüğünü... yok artık...</p>
<p>Esas karışık kısım şarkının sözlerinin sahibi Aşık İhsani ile ilgili anlatılanlar. Onur Akın’a göre hayatı, karısı Güllüşah, uzun sakalları, saçlarıyla 60’ların, 70’lerin kült devrimci ozanı Aşık İhsani <b>“Korkuyorlar korkacaklar korksunlar”</b> türküsünü Demokrat Parti’ye karşı yapmış. “Bak hiçbir şey değişmemiş” diye de ekliyor. Ama yakın bir zamanda kaybettiğimiz Aşık İhsani, Demokrat Parti’nin mitinglerinde Menderes’le birlikte sahneye çıktığını anlatıyor röportajlarında. Hatta DP için <b>“Evvel Allah, sonra DP”</b> diye türküler bile yapmış. “Cahildim o zaman bilmiyordum” diyen Aşık İhsani’nin bu devrimci türküsünü, CHP’den önce Türkiye İşçi Partisi marş olarak kullanmış. İşte CHP’nin değiştiğine bir kanıt daha...</p>
<p>Sözlerdeki devrimci şiddete dikkat:</p>
<p><b><i>Korkuyorlar, korkacaklar, korksunlar</i></b></p>
<p><b><i>Geliyoruz, geleceğiz, yakındır</i></b></p>
<p><b><i>Kim nerede ne işliyor hepsini</i></b></p>
<p><b><i>Biliyoruz bileceğiz yakındır</i></b></p>
<p><b><i>Bölüşmüşler memleketin mallarını</i></b></p>
<p><b><i>Bekliyoruz hele gelsin yarını</i></b></p>
<p><b><i>Elimizin nasırdan balyozlarını</i></b></p>
<p><b><i>Başlarına vuracağız yakındır</i></b></p>
<p>İktidar olunca “Korku imparatorluğu” vaat eden bir partinin şarkısı gibi. Rakibinin “Başına nasırdan balyozlarla vurmak” isteyenin hâlâ bir parti olduğuna inanmak ise zor. Bir hatırlatma: Aşık İhsani’nin <b>“Geliyoruz, geleceğiz, yakındır”</b> sözlerinin ağızlarda olduğu günleri 12 Mart Muhtırası izleyince, şarkı acı içinde epeyce mizah konusu yapılmıştı.</p>
<p>CHP’nin ikinci şarkısı daha açık bir Alevi türküsü. <b><i>Sürgün yedim ta Sivas’a Tayinimiz Zara çıktı</i></b> diye sözleri var.</p>
<p>Söz yazarı Nilüfer Sarıtaş’ı anlamak aslında zor:</p>
<p><b><i>Ak dediler kara çıktı</i></b></p>
<p><b><i>Bir araya tıkıştılar</i></b></p>
<p><b><i>Kuyrukları sıkıştılar</i></b></p>
<p><b><i>Bir ara çok takıştılar</i></b></p>
<p><b><i>Ve asgari şura çıktı</i></b> sözleriyle anlatılmak istenen 30 Ağustos Askerî Şûrası mı? Yoksa ben o meseleye çok mu taktım?</p>
<p>CHP minibüslerinin en favori şarkısı ise hâlâ Aşık Mahsuni Şerif’in <b>“Bir daha gel gel Samsun’a sarı saçlım mavi gözlüm”</b>ü. Kemal Kılıçdaroğlu’ndan bahsedilmediğini anladınız değil mi?</p>
<p><b> </b></p>
<p><b><br/>“Hey bölücü, hey hey sana sesleniyorum” milliyetçiliği</b></p>
<p>Ve MHP. Tabii ki en dikkat çekici olan <b>“Dur de”</b>li rap parçası. Oy anam oy. Partiler bu şarkılardaki şiddetin onda birini yapsa memlekette kan gövdeyi götürür: </p>
<p><strong><i></i></strong> </p>
<p><strong><i>Milleti sarmış bölünme korkusu</i></strong><b><i></i></b></p>
<p><strong><i>Bozulmuş devletin sağlam dokusu</i></strong><b><i></i></b></p>
<p><strong><i>Bölücü söylem ise ayrılık türküsü</i></strong><b><i></i></b></p>
<p><b><i>Türkiye’de Var Bir Aldatma Partisi</i></b></p>
<p><b><i>Yandaşı Yoldaşı Kayırma Partisi</i></b></p>
<p><b><i>Kandilin Öcalan’ın Sayın Partisi</i></b></p>
<p>Bu da MHP’nin <b>“Türkiye ses veriyor”</b>undan dan bir demet:</p>
<p><b><i>Sinsice her köşeye girdiler, şehre, köye, girdiler mahremine, susuyorsunuz ne diye</i></b></p>
<p><b><i>Göm geceye onları gösterme hiç şafağını kaldır ölü toprağını sımsıkı tut bayrağını </i></b></p>
<p><b><i>Onları en yakından tanıdın zaman zaman, Türk’e yan bakanların biz geliriz hakkından</i></b><b> </b></p>
<p>“Şu 12 hazirana gürültüsüz, kazasız belasız bi ulaşsak” diye bangır bangır bağıran bir minibüs mü geçti az önce?</p>
<p><b><br/>yildirayogur@gmail.com</b></p>
</div>

Kaynak: [taraf.com.tr](http://www.taraf.com.tr/yildiray-ogur/makale-ah-su-secim-sarkilarinin-gozu-kor-olsun.htm), [web.archive.org (arşiv bağlantısı)](http://web.archive.org/web/20130709173858/http://www.taraf.com.tr/yildiray-ogur/makale-ah-su-secim-sarkilarinin-gozu-kor-olsun.htm)
