# Hani gösterecektiniz?

*Yıldıray Oğur 28.06.2009*

<div class="taraf_structure_2col_1zq">
<div class="margen_n">



 <p>İlker Başbuğ’un ani konuşma haberini alınca ve daha önce söylediği “Belge sahte çıkarsa ne yapacağımızı bütün Türkiye görecek” sözlerini de hatırlayınca aslında dün biz Kadıköy’de cephe kazmış, yollara mayın döşemiş, çatılara ani SAT baskınları için adam yerleştirmiş, vaziyet almış, bekliyorduk.<br/><br/>Ben zannediyordum ki Başbuğ basın toplantısında “O kâğıt parçasını” dişleriyle parçalayacak Genelkurmay Karargâhı’nda odaları olduğunu düşündüğüm Ankara Gazetecileri’ni ve her biri bin tank hükmündeki canlı yayın arabalarını alıp Kadıköy’ü fitne fesattan temizlemek üzere İstanbul’un üstüne yürüyecekti. <br/><br/>Hâlbuki simetrik değil asimetrik bir savaş varmış aramızda. Boşuna kazmışız o kadar tüneli, istihkâm duvarlarımız işe yaramazmış. Boşuna Sıffın Savaşı, Kartacalı Hannibal taktikleri üzerine çalışmışız. Ajans antenlerinden bozma süngülere takılmış cephaneliğimizdeki yeni askerî belgelerle Skorsky helikopterleri durdurma stratejimiz de, yazıişleri masasına yerleştirdiğimiz mavi TSK ve yeşil <i>Taraf</i> güçleri maketleriyle saatlerce oynadığımız hilal taktiği de hükümsüzmüş.<br/><br/>“Hani Paşam bütün Türkiye’ye gösterecektiniz” diyen tatminsizleri dinlemedi Paşa. “Fitne fesat” dedi, “TSK’yı yıpratmak isteyen örgütlü çevrelerden” bahsetti. Dost unsurlardan, mavi kuvvetlerden soruları aldı. Sorularda psikolojik savaş amacı hissettiğinde cevap verme tuzağına düşmedi. Namlusu Kadıköy’e doğrultulmuş ağır topçu ateşinin kırmızı tuşu elinin altındaydı ama centilmenlik yapıp asimetrik psikolojik savaş kurallarının içinde kalmaya özen gösterdi.<br/><br/>O halde Cenevre Savaş Konvansiyonu’nu imzalamış bir gazete olarak bize de yakışan, savaşın bu adı konulmamış kurallarına uymaktır.<br/><br/>Mesela bu yazı CIA’in psikolojik savaş laboratuarlarında özenle hazırlandı. <br/><br/>Yazıdaki psikolojik harekât unsurlarının gizlenmesinde <i>Taraf</i>’ın AB Sivil Toplumu Destekleme Programı’ndan aldığı fonlarla MOSSAD ile birlikte kurduğu Belge Üretme Merkezi’nden daha önce Watergate skandalında çalışmış iki sahte imza uzmanın görüşlerine başvuruldu.<br/><br/>Yazı yazılmadan önce Sun-Tzu ve Carl Won Clausewitz üzerine yazılmış kaynak kitaplar yeniden gözden geçirildi.<br/><br/><i>2000’e Doğru</i> dergisi, İşçi Partisi yapımı başta Eşref Bitlis cinayeti olmak üzere komplo teorileri, Soner Yalçın’ın dezenformasyon kitapları, son onbeş günün <i>HaberTurk</i> ve <i>Milliyet</i> gazeteleri, Tutuklu Rektörlerle Dayanışma Komitesi Başkanı Can Dündar’ın ince mesaj taktikleri dikkatle incelendi. Murat Yetkin ve Fikret Bila gibi ustalardan esinlenildi. Başarısız bir kara propaganda örneği olarak Fatih Altaylı’dan dersler çıkarıldı. <br/><br/>Yazı boyunca Genelkurmay Özel Harp Dairesi’nin başucu kitabı olan David Galula’nın <i>Kontrgerilla: Teori ve Pratik</i>’teki tavsiyeleri ise yolumuzu aydınlattı.<br/><br/>Tabii özel bir teşekkürü 2. Ergenekon İddianamesi’nin eklerine Genelkurmay’ın Psikolojik Harekât doktrinini belgesinin tam metnini koyan Ergenekon savcıları hak ediyor.<br/><br/>Böylece yazının başarıya ulaşması için sebep-sonuç ilişkisi dahilindeki tüm tedbirler alındıktan sonra bir fotokopisinin fotokopisi ABD’ye gönderilip Cumhuriyet’in 100. yılına kadar orduyu yıpratmış olmak için birlikte yemin ettiğimiz müttefikimizin duası alındı.<br/><br/>Bu yazıda sırasıyla beyaz, gri ve kara propaganda örnekleri başarıyla uygulandı.<br/><br/>Genelkurmay’ı halkın gözünde küçük düşürmek için farklı imaları olan satirik bir başlık seçildi.<br/><br/>Başka bir bağlamda söylenmiş “Belge sahte çıkarsa ne yapacağımızı bütün Türkiye görecek” sözleri çarpıtılarak egzajere edildi. Bu sırada mizahın dozajı arttırılarak kamuoyunda saldırgan, hukuk dinlemez, elinde sadece çekiç olduğu için her şeyi çivi zanneden bir TSK imajı yaratılmaya çalışıldı.<br/><br/>CIA, cemaat, AB bağlantıları gibi asimetrik savaş sırasında aleyhimize kullanılabilecek unsurlar dile dolanıp gerçeklikleri hakkında toplum nazarında kafa karışıklığı yaratılmaya çalışıldı.<br/><br/>Kara propaganda faaliyetleri çerçevesinde düşman unsurlarla ittifak halindeki çevreler hakkında yalan, iftira ve tezvirat üretildi.<br/><br/>Bundan sonra da söz konusu kişiler hakkında kilit haberleşmeciler de kullanılarak fitne fesat çıkarılacak, yandaş medyada haberler yaptırılarak itibarları kamuoyunda gözden düşürülecek. <br/><br/>Elimizin altındaki Yalçın Küçük, Nihat Genç gibi isimlere “Hepimiz Ergenekoncuyuz” türü açıklamalar yaptırılacak, Anıtkabir’in altına silah yerleştirilip Atatürk bir numara ilan edilecek.  <br/><br/>Yok, ben beceremiyorum bu asimetrik savaşı. Büyük dedem Kafkasya cephelerinde savaşmış, galiba genlerime ters bu post modern bel altı savaşları.<br/><br/>Bak şimdiden tüm taktiklerimizi deşifre ettim. Yoksa mavi kuvvet, kilit haberleşmeci olmuşum da farkında mı değilim. <br/><br/>Sevgili alet olduğum karanlık güçler. <br/><br/>Beni cephe gerisine verin. Orada sahte imzalar üzerinde ihtisas yapayım. Dezenformasyon toplayayım. Olmadı hastalara bakarım, yemek bile yaparım.<br/><br/>Zaten Kenan Evren, Michael Jackson’ı bile gömdü. Bu adamlar çok yaşıyor</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6277.htm), [web.archive.org (arşiv bağlantısı)](http://web.archive.org/web/20090912052608/http://www.taraf.com.tr:80/makale/6277.htm)
