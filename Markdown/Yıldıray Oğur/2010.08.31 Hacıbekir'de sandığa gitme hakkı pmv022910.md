# Hacıbekir’de sandığa gitme hakkı

*Yıldıray Oğur 31.08.2010*

<div class="yazi"><p>Doğu Kalkınma Ajansı’nın davetlisi olarak Van’daydım. Yavuz Donat gibi girdim farkındayım. Beni Ahtamar Adası’nın güneş enerjisiyle ışıklandırma törenine ajansın başındaki Dr. Emin Yaşar Demirci davet etti.</p>
<p>10 yıldır Van’da yaşayan Rizeli bir sosyolog olan Demirci’yi 10 yıl önce ben ODTÜ’de öğrenciyken Van Yüzüncü Yıl Üniversitesi’nde düzenlediğimiz bir gençlik buluşması sayesinde tanımıştım. O zaman Van olağanüstü hal bölgesindeydi. Her şeyi, konuşmak serbest değildi. Tabii biz buluşmaya ONE adını koyacak kadar naiftik. Toplantının bir oturumunda Güneydoğu Sorunu’nu (Kürt Sorunu diyememiştik) konuşuyoruz diye konuşmacılardan biri olan o zamanki DYP milletvekili Hüseyin Çelik’i bir albay uyarmıştı. Toplantının düzenlendiği sınıftaki tahtaya tebeşirle yazdığımız Güneydoğu Sorunu başlığını problem çıkmasın diye konuşmacıların sırtlarıyla gizlemeye çalıştığını hatırlıyorum.</p>
<p>Gece düzenlediğimiz partide üniversiteden arkadaşların kurduğu bir müzik grubu Kürtçe şarkılar söylemeye başlayınca yeniden hiddetlenmişti aynı albay. Bizim ODTÜ’lü arkadaşlar rahatlatmak için onu Van Gölü karşısında rakı içmeye götürdü de konser devam edebildi. Herhalde o üç gün boyunca kırılmadık tabu kalmadığı için bizden bir ay sonra Van’daki olağanüstü hal kalktı.</p>
<p>10 yıl sonra gittiğim Van bambaşka bir şehirdi. Hemşerim olan Van Valisi Münir Karaloğlu geçen 29 Ekim kutlamalarında Kürtçe konserler düzenlemiş bir vali. İnanması güç Vali Bey’in halkı Kürtçe selamladığı bile oluyormuş. Van’ın BDP’li mütevazı ve sevilen Belediye Başkanı Bekir Kaya’ya yakın ilgisi de BDP’lilerin askerî resepsiyonlara çağrılmadığı Ankara’ya örnek olmalı. </p>
<p>Referandum hazırlıkları süren şehirde tahminler boykotun sandığa rutin olarak gitmeyen bir kitleyle birlikte yüzde 50’yi bulacağı, ama sandığa gidenlerin yüzde 80’inin “evet” diyeceği yönünde. “Burada ‘hayır’ oyu ancak Mustafa Muğlalı Kışlası lojmanlarından çıkar” diyor bir yerel gazeteci. BDP birkaç gündür boykot kampanyasını billboardlar ve sokak stantlarıyla arttırmış. Ama Van’ın 10 yıl sonra geldiği demokratik düzeye yakışmayacak iddialar da duydum. İddialara göre şehrin merkezinde olmasa da BDP’nin güçlü olduğu mahallelerinde boykotu kırmayı düşünenlere karşı mahalle baskısı yapılıyor. “Halk inisiyatiflerinin” tehditvârî bildirilerinden bahsediliyor. “Hadi 12 eylülde sandığa gittiler peki 13 eylül günü o mahallede yaşamaya nasıl devam eder o insanlar” diyenler var. </p>
<p>BDP’nin demokratik özerklik projesi ya da Öcalan’ın demokratik-ekolojik toplumunun temelinde halkın siyasi süreçlere katılımı var. En azından teoride bu böyle. İşte bunu pratikte de hayata geçirme şansı. Demokratik özerklik sadece bayrakla olmuyor, çok seslilikle, herkesin kendi fikrini özgürce ifade etmesine fırsat vererek oluyor. O halde mesela Van’ın bu tarz baskıların yaşandığı söylenen Hacıbekir Mahallesi’ndeki isteyenlerin boykota uymayıp sandığa gitme hakkı BDP’lilere emanettir. Bunu garanti ettiklerini taahhüt ederek, iddiaları boşa çıkarmak ellerinde.</p>
<p>***</p>
<h3>“Ahtamar için beş günlüğüne sınır açılsın”</h3>
<p>Doğu Anadolu Kalkınma Ajansı’nın projesiyle Ahtamar Adası artık güneş enerjisiyle geceleri de aydınlatılacak. Van Türkiye’nin güneş enerjisi kaynaklarının 1/5’ine sahip. 334 gün güneş alan bir şehir Van. Masmavi denizi (Evet Vanlılar göle deniz diyor ve haklılar) Edremit İlçesi’nde ormanlar içindeki plajları, müthiş Süphan Dağı manzarası ve üzerinde oturduğu Urartu- Ermeni- Selçuklu- Osmanlı medeniyetlerinin eserleriyle azıcık destekle bir turizm merkezi olabilir şehir. 19 eylül bu yolda büyük bir gün Van için. O gün Ahtamar (Akdamar değil) Adası’nda bulunan 1000 yıllık Surp Haç Ermeni Kilisesi (Ahtamar Kilisesi diye yanlış bildiğimiz; teşekkürler Markar) yüzyıl sonra ilk defa bir günlüğüne ibadete açılacak. 1951 yılında bir hac merkezi olan kiliseyi yıkılmaktan, haberi tesadüfen bir askerden duyan o sırada Van’da olan genç gazeteci Yaşar Kemal engellemişti. </p>
<p>Şimdiki engel ise sınırlarla ilgili. 19 eylüldeki ayin için komşu Ermenistan’dan gelmek isteyen binlerce kişiyi kapalı olan Alican sınır kapısı engelliyor. Tek yol Gürcistan üzerinden 840 km. dolaşmak. Hem de yol üstünde doğru düzgün bir tuvalet bile yokken. Sınır açılırsa Ermeniler 25 dakikada Türkiye’ye giriş yapacak ve iki-üç saat sonra da Van’a gelebilecekler. Van Ticaret ve Sanayi Odası Başkanı Zahir Kandaşoğlu’nun devletten bir isteği var. Bu özel gün için sınırın beş günlüğüne açılması. Ermenistan’da Vanlı olarak gördükleri ilgiyi, “Vanlı Ermenilerin” memleketlerini görmek için nasıl sabırsızlandıklarını anlatıyor. Beş günlüğüne sınırı açmak Azerbaycan’ı çok kızdırmaz herhalde. </p>
<p>Bir şikâyet daha var Van’dan. Van Kalesi ile bütünleşmiş çocuk rehberlerden... Artık Türkçe, Kürtçe ve İngilizcenin yanına bir de Japonca eklemişler. Ama Turizm Müdürlüğü’nün güvenlik görevlileri artık onların işlerini yapmasına engel oluyor. İki yıl önce devlet 50 TL verme vaadiyle onları resmî rehber yapmış. “O parayı bile alamadık” diyorlar. Bu sene de kaleye çıkmaları ve turistleri rahatsız etmeleri yasak! Ne rahatsızlığı, benim gibi turistler kaleden çok onları görmeye gidiyor. İlgililere duyurulur.</p>
<p>yildirayogur@gmail.com <br/></p></div>

Kaynak: [taraf.com.tr](http://www.taraf.com.tr:80/yildiray-ogur/makale-hacibekir-de-sandiga-gitme-hakki.htm), [web.archive.org (arşiv bağlantısı)](http://web.archive.org/web/20100901105643/http://www.taraf.com.tr:80/yildiray-ogur/makale-hacibekir-de-sandiga-gitme-hakki.htm)
