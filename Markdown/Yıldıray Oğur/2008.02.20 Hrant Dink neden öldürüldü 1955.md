# Hrant Dink neden öldürüldü?

*Yıldıray Oğur 20.02.2008*

<div class="yazi">Önce gözlerden kaçmaması gereken, bence haftanın en önemli haberini yeniden hatırlayalım: “İçişleri Bakanı Beşir Atalay, Hrant Dink'e yönelik suikastın incelenmesi için yeniden müfettiş görevlendirdi. Dink suikastına ilişkin olarak hem İstanbul hem de Trabzon'daki görevlilerle ilgili idari soruşturma ve incelemelerin tamamlanmasına karşın, Atalay, sürpriz bir şekilde, Dink'in öldürülmesinin araştırılması için yeniden talimat verdi. Atalay, yeni görev emrinde Dink'in neden öldürüldüğü konusunun araştırılmasını istedi.”
Haberin özellikle son cümlesine dikkatlerinizi çekmek isterim. “Hrant Dink’in neden öldürüldüğünün araştırılması için talimat verdi” Evet Hrant Dink’in gerçek katillerini bulmak istiyorsak, önümüze katil diye getirilen eline silah tutuşturulmuş üç tane sokak serserisi vardı, milliyetçiydiler, kızdılar vurdular hikâyesine haklı olarak inanmıyorsak bu soruya gerçek bir cevap bulmak zorundayız. Çünkü bu sorunun apaçık bir cevabı yok hâlâ. Ve bu soruya gerçek bir cevap bulamazsak önümüze atılmış bu üç katille yetinmek zorunda kalacağız.
“Neden Hrant Dink?” ile ilgili kafa karışıklığı 19 Ocak akşamından beridir geçmedi. O akşam Taksim’den Agos Gazetesi’ne yürüyen kalabalık Harbiye civarlarından geçerken bir grup “ Derin Devlet Hesap Verecek” diye bir slogan atmaya başladı. Etrafımdaki homurtuları hatırlıyorum. Bu slogana o akşam pek rağbet edilmemişti. “Faşizme Karşı Omuz Omuza” sesleriyle bastırılmıştı derin devleti hedef gösteren o sesler. 
Hrant Dink cinayetine ısrarla 80 öncesinin sağcı-solcu kavgasının devamıymış gibi bakıldı. Pek çok arkadaşını ve tanıdığını bu kavgalarda kaybetmişler için cenazeye siyaseten sahip çıkmak da anlaşılır bir tepkiydi tabi. Zaten cenazeler önemli siyasallaşma biçimleri ve alanları olagelmiştir Türkiye’de. Ancak bu siyasal bakış ”cinayeti kim yaptı” üzerine kafa yorarken de sürdüğünde “asıl büyük ağabeylerin” karanlığa karışıp kaçmasına neden olan bir göz perdesi işlevi görmeye başladı. Cinayet soruşturmasında Alperen Ocağı, Ülkü Ocağı ve diğer milliyetçi bağlantılara fazla değer atfederek belki eski hesaplar görülüyordu ama tam da böylece “işte yazılarına kızan bu üç milliyetçi genç, yalnız kurt yaptı” diyenlere de çok yakın bir şey söylenmiş de oluyor.
En temel soru da ıskalanıyordu. Peki, Hrant Dink neden öldürüldü? Türk kanı üzerine Yargıtay’ın da katiller gibi yanlış anladığı yazısı yüzünden mi? 301 davaları yüzünden mi? Sabiha Gökçen’in Ermeni asıllı olduğunu açıkladığı için mi? “Milliyetçileri kızdırdı, onlar da kızıp onu öldürdü”, bu mudur gerekçe? Yani bunu sahiden bu üç sokak serserisi yapmış olabilir. Ya da en fazla onlara emir veren daha yaşlı, belki devlet içinde de uzantıları olan büyük milliyetçi ağabeyleri vardır. 
Bu açıklama katille verilen pozu, Ergenekon soruşturmasını açıklamıyor. Mahkeme önlerine gelip gitmeye başladığında Hrant Dink’i de en çok korkutan Veli Küçük’ün bu cinayetle ilgisini, bu cinayetin laik bir provokasyon olduğu ortaya çıkan Danıştay baskınıyla deşifre olmaya başlayan bağlantılarını da açıklamıyor.
Bu bir provokasyondur demek de hiçbir şey demek değil. Hrant Dink onu tanıyanlar için çok kıymetliydi ama toplum tarafından yakınan tanınan bir değildi. Sesleri çıkmayan küçük bir cemaatten bir gazeteciyi öldürmek Türkiye’de hangi taşı yerinden oynatabilirdi? Bu cinayet onu öldüren ‘milliyetçilerin’ nefretlerini soğutmaktan başka hangi işlerine yaradı? Hatta Hrant Dink’in öldürülmesinden sonra 301 davalarında olay çıkaran grup görünmez olmak zorunda kaldı, onların bir kısmını F tipine gönderen süreç de böylece başladı.
Soruyu bu noktada ısrarla sormakta yarar var. Peki, Hrant Dink neden öldürüldü?
Bu soruya bir yanıtım yok. Sadece çoğunlukla siyasi mülahazalarla, ideolojik bakışlarla gözden kaçan birkaç şeyi hatırlatabilirim. Bir de atladığımız önemli başka bir soruyu: “Hrant Dink ne zaman öldürüldü.”
Ya da şöyle sorabiliriz “Hrant Dink Türkiye’de ne olurken öldürüldü.” ‘Milliyetçilik yükselirken’ bir cevap. Bağlamsız bir cevap ama. Bu cevabı Hrant Dink bile yetersiz buluyor. Öldürülmeden aylar önce 19 Mayıs 2006’da Antalya’da yaptığı bir konuşmada şöyle diyor: “Önümüzdeki seçimlerde AKP’den oy tırtıklayacak yeni ruh halleri üretmeye çalışacaklar. Bunlardan bir tanesi milliyetçilik, yükseltilen milliyetçilik. Ama milliyetçilik tek başına yetmeyebilir. Bu kez “laik-anti laik cepheleşme”nin tekrar gündeme getirilmesi söz konusu. ?imdi şu son olaylara baktığım zaman (rahip cinayeti, Danıştay saldırısı) Türkiye'de o derin mühendisliğin harekete geçip önümüzdeki siyaseti (bu siyasetin içinde cumhurbaşkanlığı seçimi de var, genel seçimler de var) dizayn etmeye başladığını rahatlıkla söyleyebiliriz. Bunu bir alternatif iktidar ya da AKP'siz bir siyasi düzen yaratma çabası olarak değerlendiriyorum”
Hrant Dink son yazısında da 2007’nin kendisi için de zor bir yıl olacağını yazmıştı. 
2007 gerçekten zor bir yıl oldu. Bizim için de. Çünkü Hrant Dink Türkiye tarihinin en büyük siyasal krizlerinden birinin yaşandığı bu zor yılın ilk günlerinde öldürüldü. Resmi ideolojinin sokaklara taştığı, darbenin kenarından dönülmüş, Cumhurbaşkanı’nın seçileceği yılın ilk günlerinde. Türkiye tarihinin en önemli siyasal altüst oluşlarıyla, Hrant Dink’in öldürülmesi arasında bir ilişki yok mu sizce? 
Bu soruya uzun zamandır aradığım yanıta dair ilk ipuçlarını aylar önce Cumhuriyet mitingleri sürerken bana Türkiye’de yaşayan bir uluslararası insan hakları aktivisti verdi. Cumhuriyet mitinglerinin ilk günlerde Batı medyasında “çağdaş, aydınlık, demokrat, batılı Türkler bunlar” diye yanlış yorumlandığı günlerde. Ama maalesef devamı pazartesine kaldı.

20.02.2008</div>

Kaynak: [taraf.com.tr](http://www.taraf.com.tr:80/makale/25.htm), [web.archive.org (arşiv bağlantısı)](http://web.archive.org/web/20100420221309/http://www.taraf.com.tr:80/makale/25.htm)
