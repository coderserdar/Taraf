# Hrant Dink’ten ihbar mektubu

*Yıldıray Oğur 26.10.2010*

<div class="yazi">“1996 yılıyla birlikte, <i>AGOS</i>’u çıkardığından beri Ermeni toplumunun sorunlarını dile getirirken... arada bir çizmeyi aştığı olmuyor değildi ancak asıl bardağı taşıran damla 6 Şubat 2004 tarihinde <i>AGOS</i>’ta yayımlanan ‘Sabiha Gökçen’ haberi oldu. <br/><br/>Dink imzasıyla ve ‘Sabiha-Hatun’un sırrı’ başlığıyla verilen haberde Gökçen’in Ermenistanlı akrabaları konuşuyor ve Atatürk’ün manevi kızı Sabiha Gökçen’in aslında yetimhaneden alınmış bir Ermeni yetim olduğunu iddia ediyorlardı. Bu haber, Türkiye’nin en çok satan gazetesi <i>Hürriyet</i>’te 21 Şubat 2004 tarihinde <i>AGOS</i>’tan alıntılanarak manşetten verilince olanlar oldu ve Türkiye’de yer yerinden oynadı... Tüm bunların içinde en önemlisi ise Genelkurmay Başkanlığı’nın yaptığı yazılı açıklama oldu. Genelkurmay bu haberi yapanlara karşı ‘Böyle bir sembolü amacı ne olursa olsun tartışmaya açmak, milli bütünlüğe ve toplumsal barışa karşı bir cürümdür’ açıklamasıyla tepki koyuyordu. Onlara göre bu haberi yapanlar art niyetliydi, Türk kadınının miti ve sembolü haline dönüştürülmüş bir kişinin Türklüğünü birden bire onun üstünden çekerek o kimlikte deprem yaratmaya çalışıyorlardı. Kimdi bu densizler, kimdi bu Hrant Dink? Ona haddi bildirilmeliydi! <b><br/><br/>Genelkurmay bildirisi 22 şubat pazar günü yayınlandı. Evimde, televizyon haberlerinden dinledim uzun bildiriyi. O gece çok rahat değildim.</b> Ertesi gün muhakkak bir şeyler olacağını seziyordum. Nitekim tecrübelerim ve sezgilerim beni yanıltmadı. Ertesi gün sabahın erken saatinde çaldı telefonum. <b>İstanbul Vali Yardımcılarından biri arıyordu. Sert bir tonla, habere ilişkin elimdeki belgelerle Valiliğe beklediğini bildirdi. ‘Bu çağrının hangi amaçla yapıldığını’ sorduğumda ise ‘Sohbet etmek ve elinizdeki belgeleri görmek’ şeklinde yanıtladı...</b> <br/><br/>Elimdeki belgelerle birlikte Vali Yardımcısı’nın yanına gittim. Hayli nazikti Vali Yardımcısı. İçeri buyur ettiğinde, odasında biri bayan iki kişi daha oturuyordu. <b>Nazikçe ‘Onların kendisinin yakınları olduğunu, sohbetimizde hazır bulunmalarında bir mahzur görüp görmediğimi’ sordu. ‘Bir mahzur görmediğimi’ söyleyip oturduğumda zaten ortamın nazikliğini kavramıştım.</b> Hiç beklemeden girişi yaptı Vali Yardımcısı. ‘Hrant Bey,’ diyordu ‘Siz, tecrübeli bir gazetecisiniz. Daha dikkatli haber yapmanız gerekmez mi? Sonra böyle haberlere ne gerek var? Bakın ortalık nasıl allak bullak oldu. <b>Hayır, biz sizi biliyoruz ama sokaktaki adam ne bilsin?</b> <b>Bu tür haberleri başka bir niyetle yapıyorsunuz sanabilir. </b>Bakın şu elimdeki evrakı görüyor musunuz? Ermeni Patriği’nin bir başvurusu vardı, bazı internet sitelerinde Ermeni toplumunun bazı kurumlarına yönelik bazı densizler terör sayılabilecek girişimlerde bulunmaya çalışıyorlarmış. İşte biz de onları aradık ve Bursa’da bulduk, sonunda adalete de teslim ettik. <b>Ama bakın işte sokaklar ne gibi insanlarla dolu.</b> Bu tür haberlere daha dikkat etmek gerekmez mi?’ Vali Yardımcısı’nın bu girişle başladığı sohbete, odadaki misafirlerden erkek olan da katıldı ve ondan sonra da zaten sözü bir daha başkasına bırakmadı. Vali Yardımcısı’nın sözlerini daha da net bir üslupla bu kez o yineledi. Dikkatli olmamı, ülkeyi ve ortamı gerecek girişimlerden kaçınmamı telkin ediyordu: <b>‘Sizin yazdığınız bazı yazılardan, her ne kadar üslubunuza katılmasak da, niyetinizin kötü olmadığını anlayabiliyoruz, ancak herkes bunu böyle anlamayabilir ve toplumun tepkisini üzerinize çekebilirsiniz’</b> diyerek de beni kerelerce uyarıyordu. <br/><br/>...Odadan ayrılacaktım ki götürdüğüm belgeleri görmek ya da almak için ısrar bile etmediklerini farkettim. Belgeleri isteyip istemediklerini onlara ben anımsattım ve verdim. Zaten de konuşmaların içeriğinden, beni hangi amaçla oraya çağırdıkları belliydi. Haddimi bilmeliydim... Dikkatli olmalıydım... Yoksa iyi olmazdı! <br/><br/>Hakikaten de sonrası iyi olmadı. Valiliğe çağrıldığımın ertesi gününden itibaren birçok gazetede birçok köşe yazarı Ermeni kimliği üzerine yazmış olduğum deneme serisinin içinde geçen ‘Türk’ten boşalacak o zehirli kanın yerini dolduracak temiz kan, Ermenilerin Ermenistan’la kuracağı asil damarında mevcuttur’ cümlesini cımbızlayarak, bununla Türk düşmanlığı yaptığımı ortak bir kampanyayla dile getirmeye başladılar...” (<b>Hrant Dink- Agos- 12 Ocak 2007- Neden Hedef Seçildim?)</b> <br/><br/>*** <br/><br/>Sonrasını biliyoruz... <br/><br/>MİT itiraf etti. Sıra diğerlerinde. Karışmasın diye olay örgüsü sırasına göre yeniden yazalım: <b><br/><br/>Hürriyet- Genelkurmay- MİT- Veli Küçük ve adamları- Şişli Adliyesi- Yargıtay- köşe yazarları- Yasin Hayal- Ogün Samast.</b> <br/><br/>Mahkemenize saygılarımla arz ederim.<b><br/><br/>yildirayogur@gmail.com</b></div>

Kaynak: [taraf.com.tr](http://www.taraf.com.tr:80/yildiray-ogur/makale-hrant-dink-ten-ihbar-mektubu.htm), [web.archive.org (arşiv bağlantısı)](http://web.archive.org/web/20101030073809/http://www.taraf.com.tr:80/yildiray-ogur/makale-hrant-dink-ten-ihbar-mektubu.htm)
