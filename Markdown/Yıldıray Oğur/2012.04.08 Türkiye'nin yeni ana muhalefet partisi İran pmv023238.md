# Türkiye’nin yeni ana muhalefet partisi: İran

*Yıldıray Oğur 08.04.2012*

<div class="yazi"><p>Gelin bugün Türkiye’ye komşumuzun gözünden bakalım. İran’ın gözünden. İran’ın iki ajansı var. Biri resmî sıkıcı ajans IRNA. İkincisi yarı resmî Fars Haber Ajansı. Yarı resmî demenin çaktırmadan resmî demek olduğunu tahmin etmişsinizdir. Aslında tam olarak şöyle demek: Esas vermek istediğimiz, içimizden geçen haberler burada ama bunların devletimizi zor durumda bırakmasını da istemiyoruz. O yüzden biz de IRNA’nın değil daha açık sözlü Fars Haber Ajansı’nın gözünden bakalım Türkiye’ye.<br/><br/>Fars Haber Ajansı’nın Türkçe yayın yapan bir sitesi var. Orada 2012’de Türkiye ile ilgili çıkmış haberlere bakıyoruz. Aman Allah’ım. Yoksa yanlışlıkla Sözcü gazetesinin sitesine mi girdik?</p>
<p>Karşımıza çıkan ilk haberin başlığı <strong>“Komşularla sıfır sorun bu mu?”</strong> Okuyalım: <strong>“İşçi Partisi Genel Başkan Yardımcısı Bülent Esinoğlu, ‘Amerika adına, komşularımız Suriye ve İran’la ilişkilerimizi her geçen gün çıkmaza sokan, bu iki ülkeyi Türkiye karşıtı bir safta gören Davutoğlu, Türkiye Cumhuriyeti Dışişleri Bakanlığı makamında kalamaz. Derhal istifa etmelidir’ dedi.”</strong></p>
<p>Ooo çok sert. Ajansın haberlerini karıştırmaya devam edelim. Başlık: <strong>Türk solundan Türkiye’nin Suriye politikasına itiraz. </strong>Kimmiş bakalım bu Türk solu: <strong>“AKP, Suriye’ye müdahale edilmesini isteyenleri İstanbul’da toplayınca Türkiye’de solcu medya olarak tanınan ‘Aydınlık Gazetesi’ Türkiye solunun bu politikayı benimsemediğini ve tepki verdiklerini yazdı.” </strong></p>
<p>Aydınlık’ı yanlış tanıyorlar deyip geçelim.<strong> “Türkiye medyasında Davutoğlu ve Gül’ tepki”</strong> başlıklı habere bakalım: <strong>“Yeniçağ Gazetesi ‘İsyancıları silahlandırma çağrısı!’ başlıklı haber yorumunda olayı şöyle değerlendirdi.”</strong> Gerisini okumaya gerek var mı?</p>
<p>Memlekette neler neler oluyor, İran ajansı olmazsa haberimiz olmayacak. Saadet Partisi’nin İran ve Suriye konusunda AKP’yi eleştiren açıklamalarını da günü gününe buradan takip edebilirsiniz.</p>
<p>Fars Haber Ajansı’nın en büyük ilgiyi gösterdiği parti ise tabii ki CHP. Tanıyanlar varsa bu haberi göstermeden önce limon kolonyasını hazırlasın, ajansın en çok ilgi gösterdiği CHP’lilerin başında da Emine Ülker Tarhan geliyor.</p>
<p>Sanmayın ki Fars Haber Ajansı’nda sadece AKP muhaliflerinin haberlerine yer veriliyor. Türkiye ile ilgili haberleri de muhaliflerin susturulduğu Türkiye’de kimsenin cesaret edemeyeceği bir muhalif kafa tutmayla veriyor site.</p>
<p>Konu Türkiye’de benzin fiyatları mı. Buyurun: <strong>“Dört bir yanında petrol fışkıran komşuları olduğu halde Türkiye’de petrolün fiyatı, Ortadoğu’dan binlerce km. uzaklarda olan ABD’den bile daha pahalı!”</strong></p>
<p>Peki, Türkiye ekonomisinin durumu nasıl: <strong>“IMF’nin en genç başekonomisti Raghuram Rajan Türkiye ekonomisini değerlendirirken tehlikeli sularda olunduğuna vurgu yaptı.”</strong></p>
<p>Murdoch’un Erdoğan’ı ziyareti:<strong> “Türkiye medyasının topyekûn Suriye’ye karşı harekete geçirilerek bütün dikkatlerin İsrail’den başka yönlere kaydırıldığı günlerde ABD’li medya patronu Murdoch, Başbakan Recep Tayyip Erdoğan’ı Başbakanlık Merkez Bina’da ziyaret etti. Ziyaretin ardından Erdoğan’ın Suriye konusundaki sert açıklamaları dikkat çekti..”</strong></p>
<p>İstanbul’daki Suriye’nin Dostları toplantısı sırasında yapılan bir İsrail’in Gazze saldırısı haberi sahiden çok kötücül: <strong>“İsrail rahat nefes alıyor şimdi. İstanbul Esad’a yüklenirken İsrail yine kan kustu.”</strong></p>
<p>4+4+4 haberi peki nasıl yer almış Fars’ta:<strong> “Türkiye’de süngü zoruyla dayatılan eğitim bitti. AKP’nin yeni eğitim sisteminin kendi önerileri olduğunu belirten MHP yetkilileri, AKP’yi geç davranmakla suçluyor.”</strong></p>
<p>Bense en çok bu haberi sevdim: <strong>“Müslüman ülkelerin topraklarını işgal ederek kurulan İsrail Yahudi devletinin kurucusunun Türkiye’deki Yahudilerden olduğu ortaya çıktı! Haberin Türkiye medyasında çok sempatik bir spor ve barış haberi gibi verilmesi de ayrıca dikkat çekici bulundu. Başkalarının vatanlarını işgal ederek ve binlerce mazlum Müslüman’ın kanını dökerek kurulan İsrail’i alelade bir devlet gibi gösteren haberde ‘Galatasaray, kurucusu Davit Ben Gurion’un Galatasaray Lisesi mezunu olması yüzünden İsrail lobisinin de desteğiyle, Türk- Amerikan İş Derneği tarafından 10 günlük kamp için New York’a davet edildi’ denildi..”</strong></p>
<p>Komploculukta bizden birkaç kuşak ilerideler. Türkiye’de Başbakanlık önüne patlama haberine attıkları başlığı bakar mısınız: <strong>“TÜSİAD tartışmalarından sonra alevlendi.”</strong></p>
<p>Peki, durup dururken niye Türkiye’ye Fars Haber Ajansı’nın gözünden baktık?</p>
<p>Türkiye solcuları uzun yıllar Sovyetler Birliği’nin bir devlet olduğunu kabul edemedi. O Sovyetlerdi, devleti sönümlendirecek, dünyaya sosyalizmi getirecekti. Böyle kutsi bir amacı olan bir ülke hiç çıkarları, gizli, pis işleri, diplomatik oyunları, istihbarat numaraları olan diğer devletlere benzeyebilir miydi? Sonunda benzediği ortaya çıktı. Ama bizimkiler bunu Sovyet tankları Prag’ı ezerken bile göremedi, Boğaz’dan geçen Sovyet tankerlerine bakıp bakıp dalıp gitti.</p>
<p>Şimdi bazı dindarlarımız da İran’a böyle bakıyor. Bütün dünya biraraya gelmiş bu İslam devrimi yapmış mübarek ülkeyle uğraşıyor sanki. Unutmayın: İran bir devlet. Hem de bizim devletimizden daha eski, daha köklü bir devlet. Bu devlet şimdi sırf çıkarları öyle gerektirdiği için bu aralar İsrail’den daha çok Müslüman kanı akıtan Suriye rejimini destekliyor. Ece Temelkuran’ın Hizbullah’ın gazetesinde yazdığı yeni ve cesur bir dünya bu.</p>
<p>Bu yeni dünyada bir sonraki Cumhuriyet mitingi Tahran’da düzenlenmesin?<br/><br/><strong>yildirayogur@gmail.com</strong></p>
</div>

Kaynak: [taraf.com.tr](http://www.taraf.com.tr/yildiray-ogur/makale-turkiye-nin-yeni-ana-muhalefet-partisi-iran.htm), [web.archive.org (arşiv bağlantısı)](http://web.archive.org/web/20130709123523/http://www.taraf.com.tr/yildiray-ogur/makale-turkiye-nin-yeni-ana-muhalefet-partisi-iran.htm)
