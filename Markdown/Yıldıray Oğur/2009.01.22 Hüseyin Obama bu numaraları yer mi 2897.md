# Hüseyin Obama bu numaraları yer mi?

*Yıldıray Oğur 22.01.2009*

<div class="taraf_structure_2col_1zq">
<div class="margen_n">



 <p>Düşünün, Kütahya’da tavuklar ölse ABD’den bileceksiniz, “ABD’nin ılımlı İslam projesi” diye bir anahtar bulmuş her deliğe onu sokmaya çalışacaksınız, her dakika “hortlayan Sevr”, “ABD’nin BOP planı” diye başımızın etini yiyeceksiniz, işbirlikçi, hain edebiyatının dibine vuracaksınız, sonra da çıkıp “her kötülüğün kaynağı” o ABD’nin yeni başkanı Obama’ya mektup yazıp “aman içişlerimize karış, bizi destekle” çağrısı yapacaksınız. <br/><br/>Pazartesi günü <i>Cumhuriyet</i> gazetesinin birinci sayfasında <i>Cumhuriyet</i> imzasıyla çıkan başyazıdan bahsediyorum. Yeni başkan Barack Hüseyin Obama’ya yazılmış açık mektuptan. <br/><br/>Evet, Türkiye savaş koşullarında çaresizlikten ABD mandasını savunanları gördü, Irak işgal edilirken gaza gelip “Şimdi Bağdat’ta olmak vardı anasını satayım” diyenleri de gördü ama ABD’yi Türkiye siyasetinin doğal bir parçası olarak gören ve Türkiye siyasetine açıkça müdahil olmaya çağıran bu mektuptaki kadar mandacı bir zihniyetle henüz tanışmadı. <br/><br/>Bu mektup Türkiye’deki en sıkı Amerikacıları ve AB’cileri bile Kuvayı Milliye Derneği üyesi yapar. Böylesine bir mektup Sivas Kongresi sırasında yayınlansa Atatürk kesin Nutuk’ta bunlardan nefretle bahsetmişti. <br/><br/>Pek çok kişinin gözünden kaçan mektup, <i>“Amerika’nın Türkiye’yi de kapsayan Ortadoğu’daki gerçekliği ve ağırlığı elbette yadsınamaz”</i> diyen ‘teslimiyetçi’ bir cümleyle açılıyor. Sonra da eski başkan Bush’un Türkiye politikaları yeni başkan Obama’ya şikâyet ediliyor. <i><br/><br/>“Amerika Türkiye’de bilinen merkez sağ yerine, ılımlı İslam modelini öngören bir partiyi iktidarda görmek istiyordu ve bu yolda gerekenler de yapıldı”</i> diyen <i>Cumhuriyet</i>’e göre bugün <i>“Türkiye üzerindeki Bush’un Amerikan projesi Irak’ta olduğu gibi daha çok olumsuz boyutlarıyla başarıya ulaşmış”</i> durumda. <br/><br/>Fark ettiniz herhalde. ‘Çılgın Türklerin’ kafasının arkasındaki o ‘çılgın neo-conu’ teşhir eden cinsten bir ifşaatla karşı karşıyayız. <i>Cumhuriyet</i>’e göre ABD’nin Irak işgalinin aslında olumlu sonuçlarıyla başarıya ulaşma ihtimali vardı.<b> <br/><br/><font size="3">“Eyvah ABD çıkarları tehlikede”</font></b> <br/><br/>Bu kadarla kalsa iyi. Başyazıda yazdığına göre<i> </i>ABD, Türkiye’de ılımlı İslam’ı desteklemeye çalışırken <i>“Çağdaş demokratik örgütlenmeler ve kurumlar yerine tarikat ve cemaat teşkilatlanmaları toplumu yönlendirmeye başlamış”</i>, ve böylece <i>“ılımlı İslamcı Amerikan modelinde Amerika aleyhine gelişmeler de alabildiğine yoğunlaşmış</i>.<i>”</i> <br/><br/>Bu gazetenin adını <i>‘Republic’</i> olarak değiştirip, son seçimlerdeki sloganı “Önce Vatan” olan Amerikan Cumhuriyetçi Parti’nin kongresinde satın, kimse bunun ulusalcı bir Türk gazetesi olduğunu anlamaz. Utangaç McCain bile ABD çıkarlarının bu kadar ateşli bir savunucusu değildi. <br/><br/>Evet, gözlerinize inanamıyorsanız söylenenleri yeniden okuyun. <i>Cumhuriyet</i> diyor ki: <i>“Ey ABD sen ılımlı İslam gibi aslında olumlu sonuçları olabilecek bir projeyi Türkiye’de uyguladın, ama bak tıpkı Irak’ta olduğu gibi bu projenin sonunda Türkiye’de senin de aleyhine olan radikal İslam güçlendi.”</i><b> <br/><br/><font size="3">Ergenekon’a dokunma, yanarsın</font></b> <br/><br/>Bu iddiasının bir de güncel delili var <i>Cumhuriyet</i>’in; Gazze saldırıları sonrasında Türkiye’de yükselen Anti-Amerikancılık ve İsrail’e dönük tepkiler. Devam ediyoruz ama bugüne kadar size Türkiye’yi anlamada yardımcı olan alıcılarınızla lütfen oynamayınız: <i><br/><br/>“Son Gazze operasyonunda somutlaşan gözlemler, Türkiye’de İsrail ve dolayısıyla Amerika’ya karşı olağanüstü bir tepkinin iktidarı belirleyen anti-laik kesimlerde ve miting meydanlarında gözle görülür elle tutulur kıvama eriştiğini sergiliyor.”</i> <br/><br/>Bunca Amerikancı laf kalabalığından sonra nihayet Cumhuriyet ağzındaki baklayı çıkarıyor. <br/><br/>Esas meseleye geliyoruz. Buyurun “ABD tertibi Ergenekon operasyonu” faslına: <i><br/><br/>“Ergenekon tertibiyle laik ve bağımsızlıkçı Atatürkçülerin dâhil edildiği tasfiye harekâtı dincilere yararlı bir strateji yansıtsa bile, Türkiye’deki dengelerin bozulması ille de Amerika’nın çıkarına sonuçlar mı oluşturacaktır.”</i> <br/><br/>Görüldüğü gibi Cumhuriyet’in zihni esastan mandacı. Daha en baştan Türkiye siyasetinde hamle yapan bir ABD’nin varlığı kabul edilmiş, ondan Kemalistler lehine hamlelerini değiştirmesi istenmekte. Yıllardır kafamızı ütüledikleri ulusalcılık bu işte. <br/><br/>Perde bir kez yırtılmaya görsün ABD’den ricacı olmaktan da utanılmıyor artık; “Ergenekon operasyonu senin aleyhine aman eski dengeleri bozma” deniyor. <br/><br/>Bu telâşe içinde Türkiye’de ABD’nin çıkarlarının lehine olan bir takım dengeler olduğunu ağzından kaçırıyor <i>Cumhuriyet</i>. Bu dengelerin <i>Cumhuriyet</i>’in de çıkarına olduğunu da. Ergenekon operasyonuyla bozulduğu anlaşılan o “dengelerden” kastın ne olduğu konusunu ise hepinizin hayal dünyasına bırakıyorum. <b><br/><br/><font size="3">“Umudumuz Obama”</font></b><font size="3"> <br/></font><br/>Mektubun sonu ise bu ülkede ABD’nin desteğini almadan darbe yapılamayacağını anlamayanlar, ısrarla “Ergenekoncular Avrasyacıdır” diyenler, ordunun nasıl da NATO’ya bağımlı olduğunu, West Point’ten, Brüksel’deki NATO karargâhından geçmeyen bir Türk subayın orduda yükselmesinin zor olduğunu unutanlar için geliyor. <br/><br/>Ve<i> Cumhuriyet </i>Obama’ya Ergenekon tertibini şikâyet ediyor: <i>“Yeni Başkan’ın yeni bir döneme başlarken, Bush döneminde yürürlüğe konmuş model, tasarım ve stratejilerin üzerinde yeniden durup düşüneceği konusundaki umudumuz eksik değil.”</i> <br/><br/>Bizim de Barack Hüseyin Obama’nın bu numaraları yutmayacağına dair umudumuz eksik değil. En azından <i>Cumhuriyet</i>’in ABD’nin aklını çelip onu Türkiye siyasetine karıştırma çabalarının daha önce işe yaramadığını biliyoruz. Hikâyenin bu kısmını merak edenler ise Ergenekon iddianamesindeki İlhan Selçuk bölümüne daha dikkatle bakmalılar.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/3672.htm), [web.archive.org (arşiv bağlantısı)](http://web.archive.org/web/20090913021233/http://www.taraf.com.tr:80/makale/3672.htm)
