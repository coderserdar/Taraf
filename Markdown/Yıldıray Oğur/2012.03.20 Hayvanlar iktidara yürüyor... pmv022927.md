# Hayvanlar iktidara yürüyor...

*Yıldıray Oğur 20.03.2012*

<div class="yazi"><img align="left" alt="Hayvanlar iktidara yürüyor..." border="0" src="http://www.taraf.com.tr/fotoraflar/makaleler/hayvanlar-iktidara-yuruyor_5122_orijinal.jpg" style="border-right-width:10px; border-color:#FFFFFF"/><p>Tam “Başbakan yakın arkadaşlarına bir Serbest Cumhuriyet Partisi kurdursun bari, memleketteki muhalefet boşluğu başka türlü dolmayacak” demeye başlamıştık ki ülkedeki ana muhalefet açığını dolduracak parti çıkıp geldi</p>
<p>Şaka değil. Gizli bir mesaj değil. Stratfor dedikodusu hiç değil, bir Siyonist fitne olup olmadığına ise artık ben de karar veremiyorum. </p>
<p>George Clooney’i gözaltına alarak Abdullah Gül’e verildiği türden bir 2014 mesajı olmadığı açık ama. Biz <i>NTV</i>’ye helikopter düşürtmenin utancını manşetlerden özür dileyerek bile giderememişken, <i>Taraf</i>’ın manşetlerinden her gün Kabalistik okumalar yapıp, Hurufi tarihler çıkararak hükümetler düşüren artık arkalarında Harry Potter olduğundan şüphelendiğim yazarlar hemen fitne avına çıkmasın, yeni kutsal kitapları 10 ciltlik “Emperyalistlerin bölgemizdeki 1000 yıllık planları” kitabını tufeyli usulü karıştırmaya başlamasın. Adnan Hoca’nın mehdiyetine inanmak ne kadar paranoyakçaysa, bunların dış mihrakların maşası olduğuna inanmak da o kadar paranoyakça. </p>
<p>Ecnebilerin “opposition” dediği şeyin yavaş yavaş “operation” demek haline geldiği, eleştiri ile fitne arasındaki farkın kapatıldığı bu nefes borusuna komplo kaçmış siyasi iklimde parti kurmak tehlikeli bir iş.</p>
<p>Ama garanti veriyorum. Bunların temsil ettiği cemaat ne iktidarı, ne MİT’i, ne Emniyet’i ele geçirmek isteyecek. İnanması güç ama koskoca adamların işi gücü bırakıp loto oynadığı 2014’te ne olacağıyla da hiç ilgilenmiyorlar. Daha çok adam öldürüp, barışı getirmek, daha çok insanı tutuklayıp memleketi süt liman yapmak gibi ulvi amaçları da yok. Türkiye’nin bölgenin en güçlü ülkesi olması gibi emperyal hülyaları da. Temsil ettikleri mağdurlar bir gün mağrur olup yeni mağduriyetler yaratmayacak. Onlar gerçekten de en ezilenleri, en mağdurları ve en masumları temsil etmekteler. </p>
<p>Hayvan Partisi kuruldu. Kuruluş manifestosunda şöyle deniyor: </p>
<p><strong><br/>“İnsan politik bir hayvandır demişti Aristo.</strong> 2300 yıldır kimse onu anlayamadı. Politika yapmayı insanı hayvanlardan ayıran bir meziyet zannedenler fena halde yanıldı. Aslında Aristo şöyle demek istedi:</p>
<p>Doğadaki mükemmel işbölümünde insanın üzerine düşen görev politika yapmaktır. Ama sadece kendisi için değil, bu işbölümünde onu temsilcisi olarak seçen tüm diğer canlılar için, kediler, köpekler ve koyunlar için de... Evet, biz politik hayvanlarız. Diğer havyanlar adına politika yapmak için varız. Çünkü politika yapmazsak hayvan olmayız, ama politika yapmazsak insan olma vasfımızı kaybederiz. İnsan dünyanın dilidir. Tabiat, insanı sözcüsü olarak seçti. Artık sesimizi yükseltme zamanı geldi...”</p>
<p>Partiye katılmak için evinizde hayvan beslemenize gerek yok, kalbinizin yerinde olması yeterli. Duruşlarını şöyle açıyorlar: </p>
<p>“Biz hayvanları sevelim, sevdirelim amacıyla toplanmış bir grup değiliz.</p>
<p>Amacımız, insan merkezli işleyen dünyada unuttuğumuz, görmezden geldiğimiz, zarar verdiğimiz diğer canlıları gündeme taşımak.</p>
<p>İneklerin yaşama hakkını savunmak adına kimseyi vejetaryenliğe davet etmiyoruz.</p>
<p>Hedefimiz, size sebze yemeklerinin güzelliklerini anlatmak değil; kesimhanelerde hiçbir etik değere göre açıklanamayacak durumda acı çeken ineklerin hayatlarını iyileştirebilecek politikalar üretmek.<br/>Evet, çoğumuz hayvanları çok seviyoruz. Ama bunu bir ön şart olarak önünüze koymuyoruz.</p>
<p>Tek istediğimiz, hepimizin dünyaya fırlatılmış varlıklar olduğumuzu ve biçimlerimizin varlığımızın önemini ya da değerini belirlemediğini herkese hatırlatmak.</p>
<p>Sonuçta, kendimiz için istemediğimizi bir başka varlık için de istemiyoruz ve uğradıkları kötü muameleye, haksızlığa karşı seslerini Türkçe, İngilizce ya da herhangi bir insan dilinde ifade edemeyenlerin adına diğer insanlarla yaşam kontratları yapmaya yelteniyoruz.<br/>‘Yaradılanı severiz yaradandan ötürü’ dendiğinde gözümüzün önünde sadece insanlar canlanmıyor.</p>
<p>‘Dikkat geyik çıkabilir’ (yani yolunuza geyik çıkabilir. Siz de çarpıp kaza yapabilirsiniz. Bu, size ve arabanıza zarar verebilir) tabelalarını söküp yerlerine ‘Dikkat geyiklerin yaşam alanından geçiyorsunuz’ (yani bu yol geyiklerin yurdunun ortasında geçiyor. Dikkatli olun ve hiçbirine zarar vermeyin) tabelaları asmak istiyoruz. Bir de avcılığa ve kürke fena halde karşıyız.”</p>
<p>Hayvan Partisi’nin ilk etkinliği <strong>24 mart cumartesi</strong> günü <strong>İstanbul Şehir Üniversitesi’nde düzenlenecek Türkiye’nin ilk Köpek Konferansı. <br/><br/></strong><strong>Ayrıntılar için bakınız </strong><i>www.hayvanpartisi.org</i><strong>.<br/><br/></strong><strong>İktidara ciddi bir alternatif geldi demiştim...<br/><br/></strong><b>yildirayogur@gmail.com</b></p>
</div>

Kaynak: [taraf.com.tr](http://www.taraf.com.tr/yildiray-ogur/makale-hayvanlar-iktidara-yuruyor.htm), [web.archive.org (arşiv bağlantısı)](http://web.archive.org/web/20130709133852/http://www.taraf.com.tr/yildiray-ogur/makale-hayvanlar-iktidara-yuruyor.htm)
