# Nalet olsun içimizdeki bu adalet duygusuna

*Yıldıray Oğur 24.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>İşi yasaları, hakları, kavramları söküp, biçip parçalarına ayırmak olan ünlü Fransız düşünür Jacques Derrida adalet kavramının karşısına geldiğinde ise durur ve şöyle der: “Yasal sistemlerin, hakların, siyasi yasaların bir tarihi vardır; bu tarih de yasaların dönüşümünün tarihidir. Bu nedenledir ki, yasayı geliştirebilir, başka yasalarla değiştirebilirsiniz. Böylesi bir tarihin yapısökümü mümkündür. Ama adalet yasa değildir. Yasayı geliştirmeye, yani onun yapısökümünü yapmaya bizi iten, teşvik eden şeydir. Bu yüzden yapısöküme uğratılamayacak tek kavram adalettir.”</p><br/>
<p>Derrida çok haklı. </p><br/>
<p>Mesela Türkiye’de yıllardır adalet kavramına yapmadığımızı bırakmadık, onu parçalayıp, sökmeye çalıştık, kesip-biçmeyi, denedik, orasından burasından çekiştirdik. Yine de hakkından gelemedik. </p><br/>
<p>Bakın sadece son bir hafta içinde olan biten olaylardan ikisine şöyle üstün körü bakmak bile Türkiye’de adalet duygusunun başına gelenin pişmiş tavuğun başına gelmediğine ikna olmaya yeter. </p><b></b></font><font face="Times New Roman TUR" size="4"><br/>
<p>Ergenekon mu, Deniz Feneri mi? </p></font><font face="Times New Roman TUR"><br/>
<p>Geçen hafta Deniz Feneri davası ile Ergenekon davası arasına sıkıştırılıp boğulmaya çalışıldı adalet duygumuz. Nefessiz kaldı, öksürdü, kustu ama yine de yaşıyor. Ve şöyle diyor: </p><br/>
<p>Ergenekon davası Türkiye’nin kader davası. Kemalist medya ve bürokrasi izin verirse Türkiye’nin 100 yıllık karanlık tarihi yargılanacak. Belki bu davanın sonunda yeni bir Türkiye’ye uyanacağız. Ama Deniz Feneri davası karşısındaki tutumlar bize bu uyandığımız yeni Türkiye’nin eskisi gibi olup olmayacağını da gösterecek. Eskisi kötüydü. Çünkü adil değildi. Peki, yenisi de adil olmazsa ne fark edecek?</p><br/>
<p>Bu gözle bakarsak “Ah bu Ergenekon bir fos çıksa” ile “Ah bu Deniz Feneri bir fos çıksa” arasında ne fark var? Ergenekon’da artık işler üzerini kapatamayacak hale gelince dostlar alışverişte görsün haberleriyle, Deniz Feneri’nde mahkeme karar verince “görmediler demesinler” haberleri arasında bir fark var mı? Ergenekon’un aslında Amerikan operasyonu olduğunu söylemekle, Deniz Feneri davasının Alman gizli servisi operasyonu olduğunu söylemek arasındaki yedi farkı bulabilir misiniz? </p><b></b></font><i><font face="Times New Roman TUR" size="4"><br/>
<p>Milliyet</p></font></i>’e göre din özgürlüğü</p><font face="Times New Roman TUR"><br/>
<p>Oradan kurtulur kurtulmaz kendini Alevi-Sünni çatışması içinde buldu adalet. İkinci linç girişimi bir haberin başına gelenlerin hikâyesi.</p><br/>
<p>ABD Dışişleri Bakanlığı her yıl Dinî Özgürlükler Raporu açıklıyor. Bu yılki rapor geçen hafta açıklandı. Oldukça kapsamlı olan raporun Türkiye ile ilgili bölümü şöyle başlıyor: <b>Devlet uygulamada genel olarak dinî özgürlüklere saygılıdır. Bununla birlikte İslami ve diğer dinî gruplara, devlet daireleri, üniversitelerin de içinde olduğu devlet güdümündeki kurumlarda İslam dininin ifade edilmesine ‘laik devlet’ (</b><i>Bu tırnak orijinal metinde var</i><b>) gerekçesiyle belirgin sınırlamalar dayatılmaktadır.</b> </p><br/>
<p>Rapora Türkiye’de tartışılması teklif dahi edilemeyen kamu çalışanlarına yönelik dinî kısıtlamalar bile girmiş. Müslümanların ve gayri-Müslimlerin “laik devlet” adına uğradıkları ayrımcılıklar, Protestanların sorunları, geçen seneki rapordaki kadar olmasa da Alevilere yönelik ayrımcılıklar da raporda yer almış.</p><br/>
<p>Bakanlık sitesindeki orijinalini okuyamayanlar söz konusu raporu <i>Anadolu Ajansı</i>’nın derli toplu haberi dışında (<i>Taraf</i> da haberi <i>AA</i>’dan ve “Türkiye’de her dine baskı var” başlığıyla gördü) üç gazetenin Washington muhabirlerinin gazeteleri için yazdıkları raporla ilgili özel haberlerden okudu. </p><br/>
<p>Ama Milliyet Gazetesi’nin Washington Temsilcisi Ahu Özyurt’un 21 Eylül günkü <i>Milliyet</i>’in birinci sayfasında da yer alan “ABD raporunda Alevi Vurgusu” başlıklı haberini okuyanlar raporun bir “Alevi sorunları raporu” olduğunu sanabilir. Halbuki rapordaki Alevilerle ilgili kısım geçen senekinden bile az, bu sene için özel bir vurgu da yok.</p><i><br/>
</i><p>Milliyet’in haberinde, raporun başlangıçtaki özet bölümden itibaren (Mazlumder’e atıfla) başörtüsü yasağından, eşi başörtülü diye ordudan atılan subaylara kadar geniş yer verilen “Sünnilerin meselelerinden” bir kelime olsun bahsedilmemiş. Laik devlet eleştirilerinden de, AKP kapatma davası kritiğinden de hiç iz yok. Raporda uzun uzun bahsedilerek Türkiye’nin eleştirildiği azınlıkların sorunları için ise <i>Milliyet</i> minik bir kutuyu uygun görmüş. Özyurt’un haberini okuyanlar ABD’nin Türkiye’de ılımlı İslam değil, Ilımlı Alevilik peşinde olduğunu zannedebilir. </p><br/>
<p>Halbuki aynı haberi Washington’dan <i>Cumhuriyet</i>’e yazan Elçin Poyrazlar tam da raporun fazlaca “Sünni Müslümanların” meselelerine eğilmesini, ABD-ılımlı İslam imalarıyla eleştiriyor<i>. Zaman</i>’da ise Washington temsilcisi Ali H. Aslan imzalı haber, raporun başörtüsü, AKP kapatma davası gibi bölümlerini öne çıkarılmakla birlikte azınlıklar ve Alevilerle ilgili bölümleri de içeriyor, diğerlerine göre daha adil bir gazeteciliğin ürünü.</p><br/>
<p>İşte bir haftalık adalet karnemizden benim adalet terazime takılan sadece iki örnek. </p><br/>
<p>Derrida çok haklı. </p><br/>
<p>Biz bu adalete neler yapmadık ki. Aç-susuz cami önlerine bıraktık. Gökkafes’ten aşağıya attık. Bağdat Caddesi’nde arabayla üzerinden geçip, kaçtık. Günlerce deprem yıkıntılarının altında bıraktık. Beslemeyip, astık. Tanklarla üzerinde balans ayarı yaptık. Bombaladık. Altına mayın döşedik. Bok yedirdik. Arkadan vurduk. Üniversite kapılarında süründürdük. Tersanelerde üzerine gemi düşürdük. Dağa kaçırdık. İşkence ettik. Hakkında davalar açtık. Ağzımıza sakız yaptık. İşimize geldiği gibi kullandık. Kollamadık, gözetmedik, tecrit ettik, onu koruyanları cezalandırdık. Ama ne yaptıysak da olmadı. Hakkından gelemedik.</p><br/>
<p>Nalet olsun içimizdeki bu adalet duygusuna.</p></font>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2033.htm), [web.archive.org (arşiv bağlantısı)](http://web.archive.org/web/20090912064716/http://www.taraf.com.tr:80/makale/2033.htm)
