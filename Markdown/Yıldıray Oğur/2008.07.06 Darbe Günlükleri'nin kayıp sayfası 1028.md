# Darbe Günlükleri’nin kayıp sayfası

*Yıldıray Oğur 06.07.2008*

<div class="taraf_structure_2col_1zq">
<div class="margen_n">



 <p>3 Mart 2004.<br/>
Yer: Sinan Aygün’ün başkanlığını yaptığı Ankara Ticaret Odası Meclis Salonu.<br/>
<br/>
Toplantının adı: “Hilafetin İlgası ve Tevhid-i Tedrisat Kanunu’nun 80. Yılı ile Günümüz Türkiye’si.”<br/>
<br/>
Toplantı, Atatürkçü Düşünce Derneği öncülüğünde aralarında kurumsal olarak ve rektör düzeyinde gelmiş yedi üniversitenin de olduğu, pek çok ünlü sendika ve sivil toplum kuruluşu tarafından organize ediliyor.<br/>
<br/>
Salonun içini ve dışını dolduran yedi bin kişilik kalabalık birden bir anonsla ayağa kalkıp alkışlamaya ve bağırmaya başlıyor. <br/>
<br/>
Salona üniformaları içinde ve rutin dışına çıkarak sürpriz bir şekilde yanlarında eşleri olduğu halde dönemin kuvvet komutanları giriyor. Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Özden Örnek, Jandarma Genel Komutanı Orgeneral Şener Eruygur, Genelkurmay İkinci Başkanı Orgeneral İlker Başbuğ, MGK Genel Sekreteri Orgeneral Şükrü Sarıışık. Komuta kademesindeki tek eksik Konya’daki bir uçak kazası nedeniyle toplantıya gelemediği tüm basına özenle bildirilen dönemin Hava Kuvvetleri Komutanı İbrahim Fırtına. <br/>
<br/>
Tabii bir de yurtdışında olan Genelkurmay Başkanı Orgeneral Hilmi Özkök.<br/>
<br/>
Salonun dışındaki kalabalığın çoğunluğunu yurdun dört bir yanından bir nevi o günlerin “şeriat geliyor” tartışması hükmünde olan “Kıbrıs’ta çözüm” tartışmalarında Denktaş’a destek için Ankara’ya gelmiş İşçi Partililer oluşturuyor. Komutanlar ve eşleri salondaki yerlerini “Dayan Denktaş Türkiye Seninle” ve “Hükümet İstifa Erdoğan Amerika’ya” sloganları eşliğinde ve dakikalarca süren alkışlar arasında alıyorlar.<br/>
<br/>
Komuta kademesi dışında salon ulusalcı ünlüler buluşması gibi. Ergenekon soruşturması zevatı savcı Zekeriya Öz dışında tam kadro salonda: İlhan Selçuk, Sinan Aygün, Doğu Perinçek, Kemal Alemdaroğlu, Mustafa Balbay... <br/>
<br/>
Salondaki yerlerini alanlar arasında basına yansıdığı kadarıyla CHP’den Haluk Koç, DSP’den Zeki Sezer, MHP’den eski TBMM Başkanı Ömer İzgi, DYP’den Kamer Genç ve Ufuk Söylemez, eski MGK eski Genel Sekreteri Tuncer Kılınç, Vural Savaş, emekli General Kemal Yavuz’un da aralarında olduğu pek çok emekli general de var.<br/>
<br/>
Toplantının açılış konuşmasını dönemin ADD Genel Başkanı Ertuğrul Kazancı yapıyor. Daha sonra Şener Eruygur’un başarılı olmuş tek darbe girişiminin mağduru olacak olan Kazancı o gün başına geleceklerden habersiz şöyle diyor: “Cumhuriyet ve Devrim tehlikededir! Ulusalcılar birleşiniz. Çözüm Kemalizm’dir.” <br/>
<br/>
Sonra panel başlıyor. Konuşmaların içeriğinden o gün herkesin, aralarında devletin komuta kademesinin de olduğunu unuttuğu anlaşılıyor. Hükümete, Başbakan’a dönük sert sözleri, ancak daha öfkeli sloganlar kesiyor. “Şeriatın ayak seslerini duyuyorum” diyen Nur Serter “Ne kadar tartışırsak tartışalım, Türkiye’de laikliğin güvencesi TSK’dır” dediğinde salonda artık alkışlar ve sloganlar birbirine karışıyor. Türk solunun kitabını yazmış Çetin Yetkin seçim sistemini eleştiriyor: “Bu sistem Kürt kökenlilerin lehine, Türk kökenli vatandaşlarımızın aleyhine bir sistemdir.” Gazeteler komuta kademesinin tüm bu konuşmaları dikkatle izlediğini yazıyor. <br/>
<br/>
Son olarak kürsüye yeniden ADD Başkanı Kazancı çıkıyor. “Bu, sıradan, anlık bir biraraya geliş değil” diyor ve “Ulusal Uyanış ve Birlikteliğe Çağrı Metni”ni okuyor. Bu metin “Ulusal Mutabakat” adı verilen bir hareketin yeni ‘misak-ı millisi’. Şöyle deniyor yeni antta:<br/>
<br/>
“Ulusal mutabakat, düşüncede, eylemde ve milli duruşta teslimiyetçi zihniyeti reddeder, gerici ve softa zihniyetin söndürmeye çalıştığı milli şuurun millet ruhunda uyanışıdır. Bu uyanışa yönelik tahrip edici etkileri, her ne pahasına olursa olsun engelleme kararlılığındadır. 1919 ruhuyla milli mücadeleyi yeniden başlatacağız.”<br/>
<br/>
Sloganlarla gelen komutanlar salondan yine 10. Yıl Marşı eşliğinde ve ayakta alkışlarla çıkarlar. Merkez medya bu toplantıyı nedense çok küçük görür. Hatta Oktay Ekşi komutanların böyle bir toplantıya üniformalarıyla katılmalarını eleştirir. İlhan Selçuk ve Mustafa Balbay’a göre ise o gün her şeyin başladığı gündür. Sahiden de o gün kurulan platform daha sonra 14 Nisan Cumhuriyet Mitingi’ni organize eder.<br/>
<br/>
İşte bugün Taraf’la birlikte aldığınız Türkiye demokrasisinin herkesin okuması gereken 100 temel eserinden biri olan Nokta Dergisi’nin yayınladığı Darbe Günlükleri’ni bir de yazıldıkları dönemin bu grotesk hikâyesi ile birlikte okuyun. “Türkiye Norveç değilmiş” değil mi?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1123.htm), [web.archive.org (arşiv bağlantısı)](http://web.archive.org/web/20090912064355/http://www.taraf.com.tr:80/makale/1123.htm)
