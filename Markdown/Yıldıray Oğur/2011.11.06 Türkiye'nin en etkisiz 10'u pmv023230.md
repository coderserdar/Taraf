# Türkiye’nin en etkisiz 10’u

*Yıldıray Oğur 06.11.2011*

<div class="yazi"><h4>1) Bir numara</h4>
<p>Tarifçileri bile milletvekili oldu ama bir rivayete göre o seçildiği Meclis’e giremedi. Son dört yılını bir zamanlar yıkmaya çalıştığı demokrasi ve hukuk devletinin faydaları üzerine hızlandırılmış bir kursta geçirdi. Artık kimse kim olduğunu merak etmediği gibi “bir numarası olsaydı şimdiye kadar gösterirdi” diyen sevenleri de ondan ümidi kesmiş durumda. Bir numaranın bir numarası kalmadı.</p>
<h4><br/>2) Ertuğrul Özkök</h4>
<p>Kâbe’ye gitti, Ahmet Kaya’nın mezarına gitti, İmralı’ya gitmek istedi, Pensilvanya’ya selamlar gönderdi. İtiraf etti, özür diledi, pişman oldu, sarı pantolon giydi. Muhafazakar kanallara çıkıp geçmişini temize çekmeye çalıştı, Popstar yarışmasında imaj tazelemek istedi. Ama hukuk ve ahlak dersi verdikçe arşivleri, Kürt sorunu dedikçe en güzel bayrak yarışmalarını, başörtüsü dedikçe 411 el manşetini karşısında buldu. Köşesinde övdüğü yazarlar ertesi gün “Tanımayız” açıklaması yapmak zorunda kalıyor. Yurtta da uğursuz dünyada da. “Murdoch neden başarılı anladım” diye yazdıktan sonra Murdoch’lar mahkemelik oldu. Ne şarap içen başörtülüler ne Ergenekon’a bağlanan Ajda, Sezen, Sertab yazıları, ne spermin tadı ne de oral seksin faydaları... Liste yayına hazırlandığı sırada etkili olmak için son kozunu da oynadı ve soyundu. Giyinikken daha etkili olduğu söylenebilir. Karanlık 90’ların, darbeci 2000’lerin en kudretli genel yayın yönetmeni şimdi yırtmak için her gün piyango bileti alan bir looser artık.</p>
<h4><br/>3) Aydın Doğan</h4>
<p>Başbakan’ı pijamalarıyla karşılayan medya patronuydu, kâbuslarında Başbakan’ı pijamayla karşıladığını gören medya patronu oldu. Ankara garnizonlarında “hükümeti nasıl deviririz” toplantılarından, “Başbakanım siz nasıl yayın yapmamızı istersiniz” toplantılarına terfi etti. Tarihin yanlış yerinde durdu, akıntıya karşı kürek çekti, yoruldu, Şimdi akıntı onu yine tarihin başka bir yanlış yerine doğru savuruyor.</p>
<h4><br/>4) Kemal Kılıçdaroğlu</h4>
<p>CHP’nin başında unutulan genel başkan o. Partiyi kapatıp gitse yokluğu bir ay sonra ancak fark edilir. Bir zamanlar kendisinden Gandi diye bahsedildiği artık sadece torunlarına anlatacağı güzel bir hatıra. Bir gün yanlışlıkla kendisine ait bir yolsuzluk dosyasını açıklasa bile kimseyi inandıramayacak. Şimdiye kadarki en büyük başarısı Deniz Baykal’ı bile aratması.</p>
<h4><br/>5) Süleyman Demirel</h4>
<p>Bundan sonra ancak İslamköy’e dönerse manşet olabilir. Partiler üstüyüm diye diye Güniz Sokak’taki evinde çevirdiği politik kumpasların enkazı altında kaldı. Günlerini fail-i meçhul soruşturması haberlerini yakından takip ederek, devletine sadakatten hatıralarını bile açıkça yazamayarak geçiriyor.</p>
<h4><br/>6) Hülya Avşar</h4>
<p>Gözümüze girmeye çalışan bir çift mavi göz artık. Türkiye’nin en güzel kadınının kendisi olduğunu söyleme işi bile ona kaldı. Acun Ilıcalı olmasa kariyerini iyi bir tenis oyuncusu olarak tamamlayacaktı. O Ses Türkiye’de “Müzik konusunda kendisini daha iyi yetiştirmek için” Hadise’yi ve Murat Boz’u seçen genç kızlar ve erkekler tarafından her hafta emekliye sevk ediliyor. Ama henüz ona bunu söylemiyoruz.</p>
<h4><br/>7) Uğur Dündar</h4>
<p>Kazdıkça kemik, karıştırdıkça çete, deştikçe darbeci çıkan ülkede ancak Kara Fatmaların kâbusu olabildi. Çocukluğumuzun Zeus’uydu, demokrasi, hakikat, araştırmacı-gazetecilik çarptı, kırıldı.</p>
<h4><br/>8) Rahmi Koç</h4>
<p>Demokrasi ona da iyi gelmedi. O kadar ki artık müzesinde yaşıyor. Teknesiyle yeni Türkiye’den kaçmaya çalıştıkça Truman’ın akıbetiyle karşılaşıyor. Ama çarptığı duvardaki kapıdan çıkmaya bile cesareti yok. Şirketini teslim ettiği oğlu bir Amerikalıdan bile daha az tanıyor yaşadığı ülkeyi. Artık parayla satın alamayacağı çok şey var Türkiye’de...</p>
<h4><br/>9) Fatih Terim</h4>
<p>İtalya’dan Anadolu’ya kadar geri püskürtüldü. Emeklilik günlerini İstanbul’da geçiriyor. “Saldırın aslanlarım” oyun planı Kırkpınar’ın yeşil çayırlarında bile işe yaramıyor artık. Yetiştirdiği aslanları yelelenip yorumcu oldu, o da aslanlarına malzeme oldu. Son kariyer planlaması “Yerli malı yurdun malı herkes onu kullanmalı” sloganıyla özetlenebilir. Gerileme dönemi Osmanlı’sı gibi. Biraz daha ısrar ederse biri kişisel Samsun’una çıkacak.</p>
<h4><br/>10) Rıfat Hisarcıklıoğlu</h4>
<p>Acil durumların camı kırınca çıkacak Başbakan adayıydı. AKP’ye, CHP’ye, MHP’ye hatta biraz Kürtçe öğrense BDP’ye bile genel başkan olabilecek fleksibiliteye sahipti. Her şey olabileceğini düşündü, ama sonunda hiçbir şey olamadı. Başbakan’ın uçağında çıktığı dünya turu sürüyor.</p>
</div>

Kaynak: [taraf.com.tr](http://www.taraf.com.tr/yildiray-ogur/makale-turkiye-nin-en-etkisiz-10-u.htm), [web.archive.org (arşiv bağlantısı)](http://web.archive.org/web/20130709211317/http://www.taraf.com.tr/yildiray-ogur/makale-turkiye-nin-en-etkisiz-10-u.htm)
