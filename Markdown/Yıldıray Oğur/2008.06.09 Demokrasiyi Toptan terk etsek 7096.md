# Demokrasiyi Toptan terk etsek?

*Yıldıray Oğur 09.06.2008*

<div class="taraf_structure_2col_1zq">
<div class="margen_n">



 <p>“Peki, bir Meclis seçimler 20 yılda bir yapılır diye Anayasa değişikliği yaparsa, buna da seyirci mi kalacağız?” <br/>
<br/>
Ve sonunda Türk Kemalizmi mucizevî sorusunu buldu. Bu öyle bir soru ki tarihin dışına itilmekte olan resmî ideolojimiz için sonsuzluk iksiri hükmündeyken; karşısında cevapsız lâl vaziyette kalmış bizleri ise sonsuza kadar demokrasiden soğutabilir.<br/>
<br/>
Sorunun mucidi Anayasa Mahkemesi’nin bir üyesi. Acaba onu eski Kanaltürk’ten ve Avrasya TV’den başka bir kanal izlemediğini açıklayan Ahmet Necdet Sezer mi atamıştır, yoksa hayaleti üzerinden yıllarca oy avcılığı yaptığı Menderes’i “DP ‘Bizi halk seçti, ne istersek yaparız’ dediği için darbe oldu” diyerek satan Demirel mi atamıştır?<br/>
<br/>
Kim atadıysa öyle anlaşılıyor ki mahkemenin kendini iptal ettiği son akşam yemeği hükmündeki meşhur kararının verildiği gizli oturumda kınından çıkarmış bu kazık soruyu, o üye. Kınından çıkarmış, ‘demokrasi hukuk’ diyenlerin seslerini bıçak gibi kesecek tarihi bir meydan okumayla masanın üzerine bırakmış ve sonra da arkasına yaslanmış.<br/>
<br/>
İnsan zorda kalmaya görsün yaratıcılık da, zekâ da sınırlarını zorluyor. Kabul edelim ki uzun süredir “tecavüzcü hacı, namaz kılan liselim, içki içirtmeyen şeriatçı komi”den başka bir entelektüel dünyası olmayanlar için fazlasıyla derinlikli bir çıkış bu. Ve anlaşılan soru Ankara çevrelerinde çok beğenilmiş olacak ki “artık ne yapalım siz germeseydiniz biz de bu faullü yollara sapmazdık” gibi samimi bir çizgiye doğru ilerleyen İstanbul’daki yandaş medyaya da sızdırılmış, “alın kullanın, kefereyi durdurun” diyerekten.<br/>
<br/>
Artık ateşini uyduruk e-muhtıraların, fazla kibar yargı darbelerinin de soğutmadığı gazetelerden biri de bu mucizevi soruyu büyütüp kocaman yapmış, gözümüze sokmuş “İşte demokrasinizin çaresiz kaldığı soru” diye manşetlerden üzerimize üzerimize kızgın yağ misali dökmüş.<br/>
<br/>
İtiraf etmek gerekirse bu soru benim de kafamı fena halde karıştırdı. Demokrasiye imanım sarsıldı. İlk tepkim coğrafyamızın en popüler şahsı olan Platon’u hatırlamak oldu. Hakikati bilen, bizim için neyin iyi neyin doğru olduğunun farkında olan, yılmaz, şaşırmaz, nefsine uymaz, adil bir Anayasa Mahkememiz varken ne diye geleceğimizi, hayatımızı demokrasiyle riske atıyoruz ki? Ne diye ne zaman ne delilik yapacağı belli olmayan halkın seçtiği adamların eline bırakıyoruz ki kaderimizi? Öyle anlaşılıyor ki demokrasi sahiden de adrenalini yüksek bir rejim. Bu kadar heyecanı kaldıramayız biz millet olarak.<br/>
<br/>
Demokrasi içinde 411 elin ne zaman kaos çıkaracağını beklemektense, 11 bilgenin totalitarizmi altında hayatın keyfini çıkarmayı yeğlerim doğrusu. Hele o 11 kişinin dokuzu benimle aynı kafadansa değmeyin keyfime. Süt banyomdan izlerim artık siyaset denen kafa karıştırıcı işi.<br/>
<br/>
Soru çetrefil, insanın aklına neler gelmiyor ki. İktidarı elde tutmak için Anayasa Mahkemesi’nde örgütlenmenin yeterli olduğu, seçim yapıp boş yere masrafa girmenin, halkın ağız kokusunu çekip Meclis’te çoğunluğu ele geçirme derdinin olmadığı bir demokrasi yorgunları ütopyası bu. Ama kolay elde edilen her güzel şey gibi o da çok riskli, çok tehlikeli. Ya bir gün gelip de o 11 kişinin çoğunluğu benimle aynı kafadan insanlardan oluşmazsa. Mesela dokuzunu Abdullah Gül atarsa bir gün?<br/>
<br/>
İşte bu da büyük bir konfor içinde bugün Anayasa Mahkemesi’nin yasamanın sınırlarını işgal etmesini savunanların aldıkları risk. Büyük risk doğrusu. Ya o gün bu sağı solu belli olmayan, güvenilmez Meclis ‘Seçimler 20 yılda bir yapılır’ diye bir karar alırsa? O gün kim koruyacak demokrasimizi? Yaşar Nuri Öztürk’ün kitabını ‘Cumhuriyet’in Manevi Manifestosu’ ilan eden Ahmet Necdet Sezer’in, ahlak ve erdem abidesi Süleyman Demirel’in atadığı üyeler de olmayacak o gün. Çaresiz kalmayacak mı demokrasimiz? <br/>
<br/>
O halde bugün başka bir yol bulmak gerek. Mesela halkın seçtiği insanlardan oluşan bir parlamento kurulması iyi bir fikir olabilir mi?<br/>
<br/>
Demokrasi değil mi o zaten? İşte en başa geri döndük. <br/>
<br/>
Meclis’e giren herkes başkanları Köksal Toptan’ı örnek alsa demokrasi de olabilir rejimimiz. Meclis’in üstüne bir senato isteyip Meclis’in her an tehlikeli kararlar verebilecek, tehlikeli bir müessese olduğunu kabul etmiş bir Meclis Başkanı’nın olduğu bir Meclis tüm üyeleri Sabih Kanadoğlu tarafından atanmış bir Anayasa Mahkemesi’ne bile tercih edilebilir. Hürriyet gazetesi tarafından sağduyunun sesi olarak manşetlerde alkışlanmanın keyfini, sağduyu sahibi toplumun demokrasi taleplerine tercih eden sağcı-oportünist siyasetçilerden oluşan bir Meclis. İşte o gün demokrasiye de geçebiliriz.<br/>
<br/>
Sorunun aklıma getirdiklerinden biri de Steven Spielberg’in “Azınlık Raporu” filmi oldu nedense. Cinayetleri önceden gören üç insansı varlık sayesinde cinayet işlenmeden muhtemel katiller yakalanıyordu. Suç Öncesi Polis Birimi’nin işi kaçınılmaz kaderi önceden görüp, iş işten geçmeden potansiyel katilleri yakalamaktı. Peki, suç işlenmeden suçlu olur muydu, olsa da böyle bir şey hukuki olur muydu? <br/>
<br/>
Peki, adalet dağıtacak, hukuku uygulayacak bir Anayasa Mahkemesi küresine bakarak mı kararını verir, yoksa Anayasa’ya bakarak mı? Anayasa Mahkemesi’nin güzide üyelerinin bizim geleceğimizi bu kadar düşünmek gibi bir dertleri olmalı mıydı? Yoksa Anayasa’yı uygulamaktan başka hiçbir şeyi o güzel kafalarına takmamalılar mıydı?<br/>
<br/>
Soru zor. Üzerinde düşündükçe insanın zihni açılıyor. Bu tartışmalar içinde insan da kendini Fransız Devrimi arifesinde aristokrasiye laf anlatır gibi hissediyor. Laf anlarlar mı? Yoksa artık devrim zamanı geldi mi?<br/>
<br/>
09.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/849.htm), [web.archive.org (arşiv bağlantısı)](http://web.archive.org/web/20090913025106/http://www.taraf.com.tr:80/makale/849.htm)
