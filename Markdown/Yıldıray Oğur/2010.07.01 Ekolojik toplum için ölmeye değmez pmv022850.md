# Ekolojik toplum için ölmeye değmez

*Yıldıray Oğur 01.07.2010*

<div class="yazi"><p>Aylar sonra yeniden açılım diyor herkes.</p>
<p>Hatta eskiden açılım demeyenler de eklendi bu seslere. </p>
<p>Okeye dördüncü aranan tüm televizyon tartışmalarında beliren birkaç emekli paşa, cellâtlığı başbakanlığa tercih eden Devlet Bahçeli ve TRT’nin meşhur Anadolu’dan Görünüm programını Star Haber adıyla yayınlayan Uğur Dündar ve pîşekârı dışında açılıma cepheden karşı çıkan kalmadı.</p>
<p>Kılıçdaroğlu bile korka korka da olsa açılım politikasına doğru adım atıyor. CHP’li köşe yazarları “Paketin içi boş, daha da açılmalısın” diye AKP’yi sıkıştırıyor. </p>
<p>Açılım sevdası bu kez öyle bir depreşti ki açılımı kötü emellerine alet edecek belediye başkanları bile çıktı. Acilen hemşerisi Halil Bakırcı’ya milli birlik ve beraberlik derken onun fantezilerindeki şeyi kastetmediğini anlatması gereken Başbakan, aylar sonra yeniden açılımın arkasında duran şahane bir konuşma yaptı. </p>
<p>Öcalan ile görüşülsün yazısı yazmak cesaret istemiyor artık. Demokratik özerklik tartışılmaya başlandı yeniden. Neredeyse bu iş silahla çözülür diyenleri susturmak için silahlı çözümden bahsedilecek.</p>
<p>Peki, ne değişti, ne oldu bu arada?</p>
<p>Ben söyleyeyim: 43 asker şehit oldu.</p>
<p>İşte PKK bu yüzden hâlâ siyaseti silahla yapıyor.</p>
<p>PKK, karakol tarayıp en az yedi askeri öldürmedikçe, büyükşehirlerde eylem yapmadıkça Kürt Sorunu’nu çözmek için kimse kılını kıpırdatmıyor çünkü.</p>
<p>“Hey corç versene borç” diyen Hakan Peker’in bile destek verdiği taş atan çocukları hapishaneden kurtaracak yasanın bunca aydır Meclis’ten çıkmamasının nedeni de silahlar susunca Türk tarafında başgösteren bu atalettir.</p>
<p>Yani o 43 şehidin vebali siyasi çözüm konusunda görüş birliğine varan ama bu konuda silahlar patlamadıkça kılını kıpırdatmayan Türk tarafındadır biraz da.</p>
<p>Peki ya gün aşırı eylem yaparken Türkiye’nin yeniden affı, Öcalan ile görüşmeyi, açılımı tartışmaya başlamasıyla bir anda çatışmalara ara veren PKK? </p>
<p>Artık tamamı siyaseten de dillendirilebilen bu talepler için, zorunlu olarak askerlik yapan yoksul erlerle, dağlarda perişan olmuş zavallı militanlarını birbirine kırdıran PKK’nın vebali?</p>
<p>Hadi öldürülmelerine neden olan demokratik özerkliği duysa bir cep telefonu tarifesi sanacak askerlerin ölmesi umurlarında değil, peki bu uğurda öldürülen zavallı PKK’lıların vebalini ne yapacak?</p>
<p>Elinin altında siyasi partiler, dernekler, belediyeler, vakıflar, gazeteler, televizyonlar varken, istediği an milyonlarca kişiyi sokağa dökecek bir toplumsal tabana sahipken 2010 yılında hâlâ sesini duyurmak için tek bildiği yoldan sapmayan, gencecik adamları kolayca harcayan PKK’dan kim hesap soracak?</p>
<p>Ne için öldü bu kadar genç?</p>
<p>Bildiğim kadarıyla HPG militanları “yerli gericiliğe karşı demokratik-ekolojik ve cinsiyet özgürlükçü toplum paradigmasının yaşamsallaşması” üzerine yemin ediyorlar.</p>
<p>Yani bu kadar insan GDO’lu ürünler, ekolojik tarım, temiz enerji kaynakları ve küresel ısınmaya dikkat çekmek için mi öldü ve öldürdü? </p>
<p>Kadınlara pozitif ayrımcılık, namus cinayetleri ve eşcinsel evliliklerine karşı mı birbirini boğazladı gençler?</p>
<p>Yoksa yerinden yönetim, ademi merkeziyet üzerinden giden bir siyasi anlaşmazlık için mi kaç düzine genci harcadık?</p>
<p>PKK Güneydoğu’daki tüm karakollara girse, hepsi kolay hedef olan bütün birlikleri işgal etse devlet “Tamam pes Öcalan’ı gelip alın” der mi? </p>
<p>PKK, Genelkurmay Başkanlığı’nı ele geçirse korkudan demokratik özerklik ilan edilir mi?</p>
<p>Peki, devlet Kandil’e girip PKK’yı bitirse Kürtler, “tamam gel anlaşalım” diye masaya oturur mu? </p>
<p>Yani bu savaşta artık uzatmalar oynanıyor. Gencecik insanlar savaş ile barış arasındaki fetret devrinin şımarıkça güç gösterilerine kurban edilmesin. Zaten 2010 yılında dünyada silahla hak arayan kimse de kalmadı. </p>
<p>Her akşam Habertürk’te en büyük vatansever Yiğit Bulut’un programında bile açıkça tartışılan şeyler için artık insanları öldürmeyin, insanların ölmesini beklemeyin artık...</p>
<p>Bu savaşta bu saatten sonra ölmüş herkes boşuna ölmüştür. Bu saatten sonra bu savaşta ölmeyi göze almak aptallıktır. Bu saatten sonra bu savaşta insanları ölüme sürükleyen herkes her zamankinden daha fazla katildir.</p>
<p><b>yildirayogur@gmail.com</b></p></div>

Kaynak: [taraf.com.tr](http://www.taraf.com.tr:80/yildiray-ogur/makale-ekolojik-toplum-icin-olmeye-degmez.htm), [web.archive.org (arşiv bağlantısı)](http://web.archive.org/web/20100704053544/http://www.taraf.com.tr:80/yildiray-ogur/makale-ekolojik-toplum-icin-olmeye-degmez.htm)
