# Açılım şehitleri

*Yıldıray Oğur 10.12.2009*

<div class="taraf_structure_2col_1zq">
<div class="margen_n">



 <p>Tokat’tan şehit haberleri gelince <i>Taraf</i> yazıişlerindeki ilk manşet önerim buydu. Haklı olarak “Açılım yüzünden şehit düştüler diyormuşuz gibi anlaşılır” itirazıyla kabul görmedi. Nitekim bu manşetin bir benzerini dün alt katımda oturan yaşlı laik emekli öğretmen çiftin okuduğu faşist gazetede gördüm. <br/><br/>Peki, bu başlığı kendilerine uygun görenler, “açılım yüzünden, açılım yüzünden” diye tepinenler ne diyorlar Allah aşkına? AKP nefretlerinde ölçü izanı kaçırmış olanlar açılım ile şehitler arasında nasıl bir ilişki kuruyor? <br/><br/>PKK’lılar Habur’dan serbest girince mi terör Tokat’a kadar ulaştı? Yoksa bu eylem Tokat’taki köylerinin Kürtçe ismi iade edilmeyen bir grup Kürt köylü tarafından mı yapıldı? Anadilde eğitim yasasına destek eylemi olabilir mi bu? Belki de Bahçeli ve Baykal’ı telin için askerler şehit edilmiştir? Açılımı yanlış anlayan askerler güvenlik zaafına düşmüş, “açılım var nasıl olsa” diye karakolun dibindeki pusu önemsenmemiş olabilir mi? <br/><br/>Evet, haklısınız Yakup, Harun, Cengiz, Fatih, Kemal, Ferit ve Onur bu genç yaşlarında toprağa demokratik açılım yüzünden düştüler. Tıpkı Serap ve Aydın gibi. <br/><br/>Demokratik açılım olmasaydı, Tokat gibi bir yerde yıllar sonra sisli havada o eller tetiğe basmayacak, o gencecik askerler fail-i meçhul bir suikasta kurban gitmeyecekti. <br/><br/>Açılım olmasaydı, dün cenaze törenlerinde ağıtlar yükselmeyecek, analar bir kez daha ağlamayacaktı. <br/><br/>Cumhurbaşkanı Abdullah Gül aylar önce o uçakta “iyi şeyler olacak” demeseydi, bugün bu kadar kötü şey olmayacaktı. <br/><br/>Sebep yüzde yüz açılımdı. <br/><br/>Sebep 80 yıl sonra gelen açılımın yüreklere düşürdüğü telaştı. <br/><br/>Sebep 40 bin ölüden sonra yaklaşmakta olan barış tehlikesiydi. <br/><br/>Bu eylem açılımın nasıl da meselenin özünü tam isabet vurduğunun ispatıdır. Bu eylem açılımın savaş lordlarını nasıl korkuttuğunun ispatıdır. Barıştan o kadar korktular ki ancak puslu havada ortaya çıktılar ve ancak alışverişten, evden dönen zavallı askerleri kendilerine hedef seçtiler. Barıştan o kadar korktular ki savaş için çarpışacak yürekleri bile yoktu. Tarayıp kaçtılar. <br/><br/>Tokat’taki o yedi asker açılımın ilk şehitleridir. Onlar barış şehitleridir. Tarih onları “barış uğruna öldüler” diye yazacak <br/>Failler aranıyor, eylemin arkasında kim var, neden üç gündür PKK üstlenmiyor diye merak ediliyor, derin devletten şüpheleniliyor? <br/><br/>Katilin belirsiz olduğu böyle durumlarda cinayet romanlarındaki dedektiflerin ilk sorusudur sorulması gereken: <br/><br/>Bu cinayetten, bu katliamdan kim fayda sağladı? <br/><br/>Açılımı savunanlar mı? Barışı savunanlar mı? Kürtler mi? <br/><br/>Bu katliamın ardından Türkiye’de barışı, açılımı savunmak kolaylaştı mı zorlaştı mı? Bu katliamın ardından bu ülkede Kürt olmak kolaylaştı mı zorlaştı mı? <br/><br/>Peki, bu katliamın ardından kimlerin sesi daha gür çıkıyor? <br/><br/>Manzara bu kadar açıkken artık katilin uşak mı en çok ağlayan sevgili mi olduğunun ne önemi var. <br/><br/>O gün, o sisli yolda o tetiği çekenlerin esas hedefi ne Yakup’tu, ne Harun, ne de Cengiz, Fatih, Kemal, Ferit ve Onur. O katillerin o çocuklarla bir alıp veremediği yoktu. Onların hedefi. Demokratik açılımdı. Barıştı. Hükümetti. AKP’yi zora sokmaktı. <br/><br/>Tetiği çekenler yüzde yüz açılım karşıtıydı. <br/><br/>Şimdi bu katliamı açılıma, barışa karşı kullananlar o tetiği çekenlerin karşısında mı arkasında mı? Tam da o tetiği çekenlerin istediği gibi konuşan, açılımın bittiğini, bitmesi gerektiğini ilan eden siyasetçiler, tam da o katillerin planladığı gibi yazan çizenler, tam da onların düşündüğü gibi sokaklara dökülenler o yedi şehidin, tarafında mı yoksa karşısında mı? <br/><br/>Saflar sıkılaşıyor. Siz hangi taraftasınız? O tetiği çekenler gibi açılıma karşı çıkanların mı? Onlara inat ille de açılım ve barış diyenlerin mi? Barış ve açılım şehitlerine karşı yapacağımız son görev onları öldürülenlerin amaçlarına ulaşmaması için çalışmaktır. Onların kanlarının yerde kalmamasını isteyenlerin alacağı en feci intikam barıştır. <b><br/><br/><br/><font size="4">ÇAĞRI</font> <br/><br/>Barış İçin Umut Yürüyüşü</b> <br/><br/>10 ARALIK 2009’DA SAAT: 19:00’DA... <br/>TAKSİM’DEN GALATASARAY’A...<b> <br/><br/>Biz, tarihin emri, sanatın kavliyle barışı halklarımıza isteyen sanatçılar... </b><br/><br/>– Barış yolunu tıkamak isteyen karanlığa karşı, <br/>– Başka şansımız varmış gibi barışa karşı kayıtsız ve isteksiz kalanlara karşı, <br/>– Ceylan’ı unutmamak için, <br/>– Geleceğimizin bir gün daha karanlıkta geçmemesi için... <br/><br/>Türkülerimiz, şarkılarımız, halaylarımız, horonlarımızla... <b><br/><br/>Umutla, coşkuyla, müzikle, dansla, eğlenceyle, sanatla yürüyoruz. </b><br/><br/>Eylemcemize hepinizi bekliyoruz. <b><br/><br/>Barış İçin Sanat</b> </p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/8964.htm), [web.archive.org (arşiv bağlantısı)](http://web.archive.org/web/20100218121950/http://www.taraf.com.tr:80/makale/8964.htm)
