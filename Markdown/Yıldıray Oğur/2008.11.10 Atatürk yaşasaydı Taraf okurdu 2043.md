# Atatürk yaşasaydı Taraf okurdu

*Yıldıray Oğur 10.11.2008*

<div class="taraf_structure_2col_1zq">
<div class="margen_n">



 <p>Bugün şanslı gazetelerde 10 Kasım ilanları göreceksiniz boy boy. <br/><br/>Reklamcılar günlerdir harıl harıl 10 Kasım için özel ilanlar hazırlıyorlar müşterilerine. <br/><br/>Müşterilerinin marka kimliği ile Atatürk arasında orijinal bir ilişki kurabilmek, iyi bir laf ve bir Atatürk resmiyle bunu tamamlamak için yırtınıp duruyorlar. <br/><br/>Mesela bugün bir banka gazetelere Atatürk’ün banka veznesi önünde çekilmiş bir resminin altında “Türk milletine hep güvendi, parasını hep Türk Lirası’nda tuttu ve sonunda kazandı” yazan bir ilan verirse; <br/><br/>Eğer piliç markaları “Onun kanatları altında bugünlere geldik, o yüzden size en kaliteli kanatları sunmak ona karşı görevimizdir” gibi reklamcılarına yine kanırtıcı reklamlar yaptırmışlarsa; <br/><br/>Bir mobilya firmasının Atatürk’ün kanepeye uzanmış resminin altına “Bizim için çok çalıştı, çok yoruldu, keşke Z teknolojisiyle yapılmış kanepelerimizde yatabilseydi” yazan ilanı gazetenizin arka sayfasında gözünüze ilişirse; <br/><br/>Korkunç reklamlarıyla tanınan sigara bıraktıran nikotin bantı firması fırsatçılığın dibine vurup, Atatürk’ün sigara içerken çekilmiş bir resminin altına “10 Kasım hiç olmayabilirdi” ya da “Onu yaşatacağız” yazarsa; <i><br/><br/>Mustafa</i> belgeselinin bir yerinde “Bazen bütün gün yapacak bir saatlik iş bile bulamıyorum” diyerek Çankaya Köşkü’nde nasıl yalnızlaştırıldığını anlatan Atatürk’ün bu sözünü hatırlatan 10 bin parçalık bir yap-boz firması reklamı yapılsa; <br/><br/>10 Kasım’da <i>Cumhuriyet</i> gazetesi “Rıza Nur bile yapamadı, Can Dündar da başaramayacak” başlıklı bir başyazıyla çıkarsa;<i> <br/><br/>Vakit</i> gazetesi 10 Kasım’da Atatürk’ün Ağlama Duvarı’nda çekilmiş bir resmini basıp, <i>Hürriyet</i> de buna karşı Atatürk’ün Mescid-ül Aksa’da namaz kılarken çekilmiş fotoğrafını basarsa; <br/><br/>Can Dündar bütün gece çalışıp 10 Kasım için de bir belgesel çıkartırsa ve belgeselde Atatürk’ün son sözünün aslında “Saat kaç” değil de “Aleykümselâm” olduğunu (ki bu doğrudur), Atatürk’ün son sözünün bile laikliğe aykırı bulunup sansürlendiğini ortaya çıkarırsa; <br/><br/>Anıtkabir’deki törenlerde bu kez Kemalist bir meczup çıkıp Tayyip Erdoğan’a <i>Nutuk</i> fırlatırsa; <br/><br/>Önünden geçtiğiniz bir ilkokulda sizin yıllar önce okuduğunuz “Uzun uzun kavaklar, dökülüyor yapraklar, ben Atama doymadım, doysun kara topraklar” şiirinin okunduğu kulaklarınıza çalınırsa; <br/><br/>Okul bahçelerindeki uzun saygı duruşlarında sıkılan çocuklar kıpırdaşıp duruyorsa, öğretmenleri de “Saygı duruşu bi bitsin ben size ne yapacağımı biliyorum” yüz ifadeleriyle bakıyorsa; <br/><br/>Saat tam 09.05’te metrodaysanız ve kalabalık, bir siren sesiyle durup, ikinci bir siren sesiyle hareket etmeye başladıysa, aklınıza Orwell’in 1984’ü geldiyse, bir de dokuzu tam beş geçeye yürüyen merdivende yakalandıysanız, saygı duruşunu bozma ile düşme arasında tercih yapmak zorunda kalmışsanız; <br/><br/>09.05’te Nişantaşı’nda bir yere yetişmeye çalışıp koşarken mahalle baskısının en alasını yaşamışsanız; <br/><br/>Bir televizyonda “10 Kasım’da Atatürk’ün kovaladığı kargaları bulduk” (Kargalar 120 yaşına kadar yaşayabildiğine göre Atatürk’ün 19. yüzyılın sonunda kovaladığı söylenen kargalar hâlâ yaşıyor olmalı) diye bir haber görürseniz; <br/><br/>Dolmabahçe’de Atatürk’ün öldüğü yatağın başında bekleyen asker tam 09.05’te yine gözyaşlarına hâkim olamayıp ağlarsa ve televizyonlar bu yıl da bunu sanki ilk kez oluyormuş gibi verirse; <br/><br/>10 Kasım’da Dolmabahçe’deki yatağın başında nöbet tutacak askerin ağlamasının bile önceden planlanıp, prova edildiği aklınıza gelirse, bir türlü ağlayamayan askerin eğer ağlayamazsa başına gelecekleri düşünüp ille de ağladığını biri size anlatırsa; <br/><br/>Bu yazının başlığı saat tam 09.05’te karşınıza çıkarsa; <br/><br/>Atatürk’ün <i>Taraf</i> okurken çekilmiş resmi <i>Taraf</i>’a sızdırılırsa; <br/><br/>Bu köşenin yazarı bile dayanamayıp 10 Kasım için yazı yazmışsa; <br/><br/>Sakın ama sakın gülmeyin. <br/><br/>Unutmayın bugün 10 Kasım. <br/><br/>Unutmayın, Atatürk’ü kimseyi üzmeden, ona buna bağırıp çağırmadan, “Unutturamazsınız” diye nutuklar atmadan, “Gittiğinden beri yüzümüz gülmedi” samimiyetsizlerine kapılmadan, “Sen gittin her şey berbat oldu” kıvamında derin analizlere aldanmadan, ağlayıp dövünmeden, ağlamak için kendimizi zorlamadan, saygı duruşunda kıkırdayan çocukların kafasına cetvelle vurmadan, saygı duruşunda durmayanları sokakta çevirip azarlamadan, kırmadan dökmeden, germeden, gerilmeden de rahmetle ve saygıyla anmak çok zor değil. <br/><br/>Belki bu 10 Kasım olmaz ama gelecek 10 Kasımlara mutlaka öyle yapalım. <br/><br/>Emin olun Atatürk de böyle olmasını isterdi. <br/><br/>En azından yakın zamanda tanıştığımız ve tepkilere bakınca galiba erken kaybettiğimiz “İnsan Atatürk”.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2607.htm), [web.archive.org (arşiv bağlantısı)](http://web.archive.org/web/20091217145701/http://www.taraf.com.tr:80/makale/2607.htm)
