# Çarşı mı muhalif Bülent Arınç mı?

*Yıldıray Oğur 16.03.2009*

<div class="taraf_structure_2col_1zq">
<div class="margen_n">



 <p>Türkiye’nin en vicdanlı seslerinden biri olan Bülent Arınç “Resmî bayramlar, resmî törenler ve milli maçların dışında özel toplantılar ya da lig maçları öncesi saygı duruşunda bulunulması ve İstiklal Marşı’nın okunmasına gerek olmadığını” söylemeye cesaret eden de ilk kişi oldu. <br/><br/>Birinin bu çılgınlığa bir dur demesinin zamanı gelmişti artık. Bırakın Süper Lig karşılaşmalarını, amatör liglerde bile maçlar artık İstiklal Marşı söylenerek başlıyor. Geçenlerde bir şirketin bayi toplantısına katılan bir arkadaşım o toplantının bile İstiklal Marşı ve saygı duruşu ile açıldığını anlattı. <br/><br/>Peki, bu çılgınlık ne zaman başladı ve bunu kim başlattı? Ve daha da önemlisi muhtemel “Bayrak, İstiklal Marşı bir yerine mi batıyor” tacizlerine aldırmadan kim buna dur diyecek? Mesela Türk solunun büyük ümidi “Çarşı, maçlardan önce İstiklal Marşı söylenmesi âdetine de karşı” olabilecek mi? <br/><br/>Aslında bundan iki yıl önce “MGK’nın karakutusu” lakaplı, eski MGK Müşaviri Mustafa Ağaoğlu bir röportajında (<i>Zaman</i>, 07.02.2006)<b> </b>lig maçlarından önce İstiklal Marşı okunması âdetinin nereden çıktığını ağzından kaçırmış<b> </b>“<b>Psikolojik harekât çalışmasıdır. Bölücülüğe karşı uygulanmıştır</b>” demişti. <br/><br/>Arınç da aynı konuşmasında kendi sözleriyle “Bu saygı duruşu, İstiklal Marşı, beş plaket verilmesi, arzederimler”in 12 Eylüllerden bize miras kaldığını söylemiş. <br/><br/>Devletin tören ve kutlama âdetlerinin tarihi ve gelişimi üzerinde okurken benim için her şeyi açık hale getiren ise müzik öğretmeni bir arkadaşımdan gelen “Millî<b> </b>Eğitim Bakanlığı Bayrak Törenleri Yönergesi” oldu. <br/><br/>O yönerge sayesinde haberdar olduğum hemen hepsi 12 Eylül’den kalma “<b>Mahalli Kurtuluş Günleri Yönetmeliği</b>”, “<b>Resmî Bayramlar ve Anma Günlerinde Anıtlara Konulacak Çelenklerin Hazırlanma, Taşınma ve Sunulması Hakkında Yönetmelik</b>”lerini<b> </b>okuduğunuzda yaşadığımız rejimin ne olduğu hakkında sağlam bir kanaate sahip oluyorsunuz. <br/><br/>Bunların içinde benim favorim “Millî<b> </b>Eğitim Bakanlığı Bayrak Törenleri Yönergesi”. ‘<br/><br/>Vatandaşa güvensizlik esastır’ zihniyetinden hareketle hazırlanmış bu yönetmelikte bir bayrak töreninin başına gelebilecek tüm kötümser ihtimaller düşünülmüş. “Sade” sayılabilecek tören tarifi, bir bayrak direği olan şanslı okullar için geçerli. Eğer “seyyar direkli bayrak” ile tören yapacaksınız işiniz daha da zor ama şanlısınız o da tarif edilmiş: <br/><br/>“Bayrak, açılmış şekilde, ortadaki öğrencinin taşıma askısına takılı bulunur. Taşıyan öğrencinin sağ ve solunda birer öğrenci ile bu öğrencilerin sağ başındaki nöbetçi öğretmenden oluşan Bayrak taşıma grubu, tören alanını görecek ve komutu duyacak bir konumda hazır bekler. Töreni yöneten beden eğitimi öğretmeni veya görevli öğretmenin, ‘hazır ol’<b> </b>komutu ile hazırol duruşuna geçen gruplar, tören için getirilen Bayrağı başlarıyla ve gözleriyle takip eder. Bayrağı taşıyan öğrenci, grupların ön cephesinde gruba dönük şekilde yerini alır, diğer iki öğrenci ise seyyar direkli Bayrağın sağına ve soluna iki adım yana açılarak yüzü Bayrağa dönük hazırol duruşuna geçer. Bayrak taşıma grubunun sağ başındaki öğretmen, törene katılan grubun önünde, cephesi Bayrağa dönük hazır ol duruşuna geçerken İstiklal Marşı’nı yönetecek öğretmen de yerini alır.” <br/><br/>Tören bitti diye öyle hemen dağılmak yok. Sırada “Törenlerde Kullanılacak Bayrağın Katlanması ve Saklanması” ayini var: <br/><br/>“Çeşitli nedenlerle yıpranan, solan, yırtılan, ipi veya makarası kopan ve eskiyen Bayrakların değiştirilmesi için okul müdürünün odasında camlı bir dolap içerisinde beyaz örtüye sarılı Bayrak/Bayraklar bulundurulur. Bayrak, Türk Bayrağı Tüzüğü’nün ekinde yer alan Ek: 5’teki şekliyle önce eni yönünde ikiye, sonra tekrar ikiye, beyaz renkli kısım içte kalacak şekilde uçum ve uçkur kısmı ortada birleştirildikten sonra ikiye katlanır. Katlanmış Bayrağın her iki yüzünden de ay ve yıldızın hiçbir kısmı görülmez.” <br/><br/>Peki, fırtına çıktı, bayrak direği sallanıyor ne yapacaksınız? Başka işi gücü olmayan, hiçbir şeyi vatandaş denen insancıkların inisiyatifine terk etmeyecek rejimimiz bu ihtimali de düşünüp yönergeye koymuş: <br/><br/>“Bayrak, çeşitli nedenlerle değiştirilmesi gerekli durumlar ile ipin veya makaranın kopmasına sebep olabilecek rüzgâr, fırtına ve benzeri durumlarda kurum amirinin bilgisi dahilinde geçici olarak indirilebilir.” <br/><br/>Ya okulunuzda iki bayrak direğiniz varsa. Aman Allahım. Düşman başına. Ama yönerge bu konuda da bizi sıkıntıdan kurtarıyor: <br/><br/>“Okul binasının önünde iki bayrak direğinin bulunması durumunda; Binanın cephesine veya Atatürk Büstü’ne göre sağ direkteki Bayrak sürekli çekili olarak bulundurulur.” <br/><br/>Malzeme bol. Yer az. Son olarak 1973 tarihli “Resmî Bayramlar ve Anma Günleri’nde Anıtlara Konulacak Çelenklerin Hazırlanma, Taşınma ve Sunulması Hakkındaki Yönetmelik”ten “çılgın” bir alıntıyla bitireyim: <br/><br/>“En büyük mülkiye amirine ait çelenk en çok iki polis memuru veya jandarma eri, Türk Silahlı Kuvvetleri’ne ait çelenklerin her biri en çok iki er, kuruluş ve kişilere ait çelenkler ise, onlara mensup en çok iki görevli, kişi, izci veya öğrenci tarafından taşınır. Çelenkler, ön yüzü yürüyüş doğrultusuna dönük olarak, her iki yanından tutulmak suretiyle yerden kaldırılarak taşınır. Anıtın ön yüzü dolduğu takdirde önce sağ, sonra sol yüze eşit sayıda çelenkler konabilir veya sunuşa yarım daire biçimi verilebilir.”</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4519.htm), [web.archive.org (arşiv bağlantısı)](http://web.archive.org/web/20090913020357/http://www.taraf.com.tr:80/makale/4519.htm)
