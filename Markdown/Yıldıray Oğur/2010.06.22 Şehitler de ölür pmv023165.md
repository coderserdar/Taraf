# Şehitler de ölür 

*Yıldıray Oğur 22.06.2010*

<div class="yazi"><p>27 Mayıs 2009 gecesi Hakkâri Çukurca’da altı asker PKK’nın döşediği açıklanan mayınlara basıp şehit oldu. <br/><br/>Şehitler için dünkü gibi törenler düzenlendi. Ankaralı Deniz Demirci’nin Ankara Kocatepe Camii’ndeki cenaze törenine üst düzey siyasetçiler ve askerler katıldı. <br/><br/>“Vatan soğulsun” diyen babayı generaller “yaşa, varol” diye tebrik etmiş, askerî manga “intikam” diye bağırarak yürüyüş yapmıştı. <br/><br/>Genelkurmay sözcüsü mayınları döşeyenlerin Kuzey Irak’tan sızdığını açıkladı günler sonra. <br/><br/>Olaydan sonra internete Çukurca’daki mayının patladığı bölgenin iki komutanı arasındaki telefon kaydı düştü. Hakkâri Tümen Komutanı Tümgeneral Gürbüz Kaya, ‘mayınları biz döşemiştik’ diye kahrolan Çukurca Tugay Komutanı Tuğgeneral Zeki Es’i şöyle teselli ediyordu: <br/><br/>“Hiç önemli değil. Kahrolacak bir şey yok. Ben bir şey söyleyeyim. Biz elimizden geleni yapıyoruz. Burada hayatımızı ortaya koyup mücadele veriyoruz. Bu mücadelenin içerisinde birileri ufak tefek hata yapacaktır. Bunun bedeli belki ağır olacaktır.” <br/><br/>Genelkurmay hiçbir açıklama yapmadı. Medya olayın üstüne çok gitmedi. <br/><br/>Bir ay sonra ses kaydı üzerine şehit olan Deniz Demirci’nin ailesi Hakkâri Savcılığı’na suç duyusunda bulundu. Ve ses kaydının üzerinden 10 ay geçtikten sonra da Demirci ailesinin başvurusunu değerlendiren Van Başsavcılığı, iddianamesini açıkladı: “Mayınları asker döşedi.” <br/><br/>Askerin “hâlâ araştırılıyor, belli değil” dediği davayla ilgili son olarak <i>Taraf</i>’ta Tuba Tekerek imzasıyla küçük bir haber çıktı. Şehit ailelerinin avukatı “Keyfî olarak hiçbir gerekçe göstermeden şüpheli komutanların ifadelerini bize vermiyorlar. Delillerin karartılabileceği endişesi taşıyoruz” diyordu. <br/><br/>İşte yargılandığı davaya ifadesi bile getirilemeyen o komutanlardan Hakkâri Tümen Komutanı Tümgeneral Gürbüz Kaya’nın dün bütün gazetelerin birinci sayfalarında siperde Başbakan ve Genelkurmay Başkanı’na dokuz askerin öldüğü kendi bölgesindeki baskınla ilgili bilgi verirkenki fotoğrafları yayımlandı. <br/><br/>Dün gazetelerde bu fotoğrafları gören Çukurca’da oğullarını kaybeden şehit babaları bu konuda haberler yapmış <i>Taraf</i>’tan arkadaşımız Fırat Alkaç’ı aradılar. <br/><br/>Şehit askerlerden Cafer Çelik’in babası Nail Çelik, “Artık bu komutana güvenimiz kalmadı. Bu komutanın görev yaptığı dönemde Hakkâri’den birçok şehit haberi geldi. O bölgeden şehit haberleri hep kritik dönemlerde geliyor. Bu komutan araştırılmalıdır ve görev yeri değiştirilmelidir” derken, hayatını kaybeden Kemal Özevin’in babası Halil Özevin ise “Aynı komutanın 11 şehit vermesi düşündürücü. Devlet bu komutan hakkında neden hâlâ bir şey yapmıyor” diye isyan ediyordu. <br/><br/>“Şehitler ölmez” denir ya. O fotoğrafın yayımlandığı gün Çukurca’nın altı şehidi de öldü. <br/><br/>Dün Twitter’da biri “Şehitlik; genele bakıldığında, az parası, az tanıdığı, az ‘itibar’ı, az eşyası, az eğitimi olanların eriştiği ‘mertebe’dir” diyordu. <br/><br/>Diyanet değil, galiba o haklı. <br/><br/>***     </p>
<h4>Adı Barış, Kod adı İntikam     </h4>
<p>Tarihi 18 Mayıs 1982. <br/><br/>Yer Diyarbakır E Tipi Cezaevi’nin 33. koğuşu. <br/><br/>Dünya işkence tarihinin en karanlık günlerinin yaşandığı günlerden birinin sonunda bir gece. <br/><br/>Bu kez koğuşta bir eğlence var. Şiirler okunuyor, yemekler yeniyor. O gece herkesin uyumasını bekleyen dört kişiden biri 33 yaşındaki Kızıltepeli elektrik mühendisi Ferhat Kurtay. <br/><br/>Sabaha karşı ranzalarının altında sakladıkları tinerleri çıkarıp, üzerlerine döküyorlar. <br/><br/>Ferhat kibriti çıkarıyor, önce biraz duraklıyor sonra... <br/><br/>Sonrasını o gece orada olan bir süre önce kaybettiğimiz Selim Dindar’ın Neşe Düzel’e verdiği röportajdan okuyalım: <i><br/><br/>Alevler küçüldüğünde biz o dört insanı kafa kafaya vermiş gördük. Ben Ferhat Hoca’nın başucuna gittim. Eğildim, “Hocam bir şeyler söyle” dedim. Dişleri kenetlenmişti. Tıslar gibi bir sesle zorlukla, “Bana türküyü söyle” dedi. “Sevdalım” adında çok sevdiği Kürtçe bir aşk türküsüydü bu. Ben ağlayarak türküyü söylemeye başladım. Beni teselli etmek ister gibiydi. Ağlamamam için bana tebessüm etti. Tebessüm ederken yanaklarından etler dökülüyordu.</i> <br/><br/>1970’de Van’ın Gürpınar ilçesinde dokuz çocuklu bir ailenin üyesi olarak doğan Abdülkerim Ertaş’ın da hayatı bu dörtler divanı hikâyelerini dinleyerek geçti. <br/><br/>O yüzden de 1992 yılında 22 yaşındayken PKK’ya katılınca seçtiği kod adı da Kurtay oldu. PKK üst yönetimine kadar yükseldi. 2008 yılında bir operasyon sırasında öldürüldü. Van ve bölgesinde onun hakkında da hikâyeler anlatıldı, anmalar yapıldı. <br/><br/>Herhalde bu hikâyelerden etkilenen hemşerisi Barış Elver, 18 yaşındayken, onun öldürüldüğü yıl dağa çıkmaya karar verdi. <br/><br/>Önceki gün PKK’ya yakın <i>Fırat Haberi Ajansı</i>’nın Şemdinli’deki baskında öldürüldüğünü örgüt bayrağındaki yıldıza başını dayadığı resimleriyle açıkladığı üç PKK’lıdan biri 20 yaşındaki Barış’tı. <br/><br/>Kod adı ise 30 yıllık bir kan davasının üçüncü nesle de miras kaldığını gösteriyordu: Kurtay İntikam. <br/><br/>1990 yılında doğduğunda bir ümitle adı Barış konulmuş 20 yaşındaki bir çocuk daha bu savaşta öldü. 20 yıl önce onunla aynı yıl doğan askerlerle birlikte. <br/><br/>Ve bu kan davası durdurulmazsa dördüncü nesil Barışlar da adlarını intikam diye değiştirip dağa çıkacaklar. 20 yaşındaki Mutlular, Ömerler, Ramazanlar, Hüseyinler, Süleymanlar, Sabahattinler, Mehmet Aliler, Yusuflar, Elaslar, Mustafalar da onların karşısına... <b><br/><br/>yildirayogur@gmail.com</b></p></div>

Kaynak: [taraf.com.tr](http://www.taraf.com.tr:80/yildiray-ogur/makale-sehitler-de-olur.htm), [web.archive.org (arşiv bağlantısı)](http://web.archive.org/web/20100626000539/http://www.taraf.com.tr:80/yildiray-ogur/makale-sehitler-de-olur.htm)
