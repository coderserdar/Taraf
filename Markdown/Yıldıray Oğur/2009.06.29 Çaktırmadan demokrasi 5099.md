# Çaktırmadan demokrasi

*Yıldıray Oğur 29.06.2009*

<div class="taraf_structure_2col_1zq">
<div class="margen_n">



 <p><a name="OLE_LINK48"></a>Yüzde 47 oyla iktidara gelip, bir de cumhurbaşkanlığını da ele geçiren, yetmezmiş gibi, Ergenekon operasyonuyla da bütün muhaliflerini sindirmeye çalışan AKP, çoğunlukta olduğu Meclis’te bir gece yarısı, herkes uyumuşken, çaktırmadan bir yasayı değiştirdi.<br/><br/>Böylece “çoğunluk diktatörlüğüne” yürüyen, “iktidarı döneminde artan mahalle baskısıyla” laik insanları bunaltan iktidarın ancak gece herkes yattıktan sonra muktedir olabildiği ortaya çıkmış oldu.<br/><br/>Ankara’da mesai saatleri içinde patronun kim olduğu ise yeniden tescillendi.<br/><br/>Siz hâlâ Ergenekon’u iki tane emekli paşa, üç beş tane ıskartaya çıkmış tabanca ve ıslak toprağa gömülmüş birkaç düzine boş LAW silah zannedin. “Bu çağda artık darbe olur mu” diye moralinizi sağlam tutun.<br/><br/>Baksanıza Ergenekon’a bulaşmış, darbe yapmaya teşebbüs eden askerlerin sivil mahkemede yargılanabilmesinin yolunu açan bir yasal değişiklik, bu ülkenin Meclis’inde, iki kişiden birinin oyunu alarak tek başına iktidar olmuş parti tarafından ancak gece yarısından sonra, herkes uyurken, uyanık olanlara ise “Yasadaki Türkçe anlatım bozukluğunu düzelteceğiz” diye yalan söylenerek çıkartılabiliyor.<br/><br/>Demek ki o gece her biri birer tank gücünde olan CHP’li vekiller Kale’deki meyhanelere çekilmese, MHP’liler Türkü Barları doldurmasa, Köksal Toptan üçüncü uykusunda yine uzlaşmayla cumhurbaşkanı seçildiğini görmese Ergenekoncuları, darbecileri emir komuta dışında doğru düzgün yargılatmak mümkün olmayacakmış.<br/><br/>Demek ki bu ülkede egemenlik ancak herkes yattıktan sonra, hassas kurumlar kapandıktan sonra kayıtsız şartsız millete geçiyor.<br/><br/>Bu da bir şeydir.<br/><br/>12 Eylül darbesinin sabaha karşı saat: 03.59’da yapıldığını, 27 Nisan muhtırasının gece yarısı 11.30’da verildiğini hatırlayınca... Sabahlar, öğleler, öğleden sonraları, ikindi vakitleri, akşamlar hâlâ onların, ama en azından artık geceler demokratikleştirilmiş ve sivilleştirilmiştir.<br/><br/>O sabah gazeteleri okuyup, önceki gece memleketi demokratikleştirmek isteyenlerin tuzağına düştüğünü fark eden CHP sözcüsünün hali, sabah uyandığında kendini tanımadığı bir yatakta çıplak olarak bulan adamın ruh halinden farksızdı.<br/><br/>“CHP, Kenan Evren’i, 12 Eylül’ü yargılatacak” diye ümitlere kapılanlar şöyle bir titreyip kendilerine gelmişlerdir herhalde.<br/><br/>O halde Meclis’te herhangi bir demokratikleşme adımına karşı nöbetçi bıraktığı adamlarının o gece yedikleri herzeye ateş püsküren Baykal’ın “12 Eylül yargılansın” teklifi sahiden “sulu bir şaka” değilse Kenan Evren’i eski silah arkadaşlarından müteşekkil askerî mahkemenin karşısına çıkartıp aklamak gibi bir planın ilk adımıdır.<br/><br/>Sonuçta olan oldu. <br/><br/>Hep askerler mi bir gece ansızın gelecek. Bu kez de siviller askerî vesayetin gaflet anından istifade bir gece ansızın geldiler. Uykuya dalmış Meclis’i basıp sivil darbe yaptılar.<br/><br/>Ama bu darbenin karşısında Anayasa Mahkemesi üyelerinin 12 Eylül’de yaptıkları gibi hazırola geçeceğini kimse beklemesin.<br/><br/>Bu arada yarın ilk kez MGK toplantısına girecek olan Bülent Arınç’a iyi şanslar...<br/>  <b>Başbuğ ne demek istedi?</b>  <br/>Genelkurmay Karahgâhı*’ndaki basın toplantısında İlker Başbuğ’un şu cümleleri pek az kişinin dikkatini çekti:<br/><br/>“Mevcut bilgiler kapsamında kâğıt. Nerede buldu. Bir yerde ayın 4’ünde bulundu... Şimdi o belgelere bakıyoruz tuhaf. Bir yığın belgeler var. O belgeler hakikaten usulüne göre hazırlanmış uygun. Konular hemen hemen aynı. Çok önemli konular değil. Bu iddia edilen belge ise onlarla hiçbir ilişkisi olmayan içerik olarak, artı hazırlanış şekil olarak farklı bir belge. Olabilir mi olabilir ona da itirazımız yok.”<br/><br/>Başbuğ bu sözleriyle Ergenekon tutuklusu avukat Serdar Öztürk’ün ofisinde başka askerî belgeler bulunduğunu kabul mü ediyor? Peki, ne işi var o askerî belgelerin orda ve onların içeriğinde neler var?  <br/><b><i>Taraf</i></b><b>’a belgeleri sızdıran...</b>  <br/>* Dünkü <i>Taraf</i>’ın “Albayların İkisi Karahgâh”tan manşetinden sonra <i>Taraf</i>’a belgeleri sızdıran odak ortaya çıkmıştır: Karahgâh. Hâlâ anlamadıysanız bir İmla Kılavuzu’na bakın isterseniz. Yalnız değilsiniz. Dün saat 11’e kadar <i>Taraf</i>’ta da kimse manşetteki tashihin farkına varmadı. Toplu bir körlük vakası yaşadık. Galiba benzer bir toplu körlüğü dünkü manşetlerinin ilk spotunda AKP yerine İKP yazan <i>Hürriyet</i>’teki arkadaşlarımız da yaşamış.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6297.htm), [web.archive.org (arşiv bağlantısı)](http://web.archive.org/web/20090912052613/http://www.taraf.com.tr:80/makale/6297.htm)
