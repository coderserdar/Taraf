# Dadaist Başbakan

*Yıldıray Oğur 11.01.2011*

<div class="yazi"><img align="left" alt="Dadaist Başbakan" border="0" src="http://www.taraf.com.tr/fotoraflar/makaleler/dadaist-basbakan_6219_orijinal.jpg" style="border-right-width:10px; border-color:#FFFFFF"/><p>Son “ucube, yıkın bu heykelleri” açıklamasından anladığımız kadarıyla Başbakan Erdoğan politik olarak muhafazakâr demokrat olsa da sanatsal olarak dadaist. </p>
<p>Dün Tarhan Erdem’in de yazdığı gibi ancak Karslıların hakkında karar verebileceği bir konuda verdiği tepki, bir demokraside ancak sanatsal bir yorum olarak kabul görebilir. Dadaist olduğunu ise “ucube” ve “yıkın” kelimelerinden çıkarıyorum.</p>
<p>İktidar karşısında sanatın yanında olmak için uzun uzun o heykelleri anlamaya çalışıyorum. </p>
<p>Yıllar önce heykelinin üzerine Melih Gökçek’in tükürdüğü heykeltıraş Mehmet Aksoy Ermenistan sınırına dikilmiş bitince 35 metre olacak heykeline “İnsanlık Anıtı” adını vermiş.</p>
<p>2008 yılında bu heykeller yapılırken <i>Hürriyet</i>’te çıkan bir haberin başlığı, bu “insanlığın” yerli bir insanlık olduğunu söylüyor: <b>Ermenistan’a Yurtta Sulh Cihanda Sulhu Gösterecek.</b> </p>
<p>Haberde şöyle denmiş: Ermenistan’daki ‘Soykırım Anıtı’na karşılık yaptırılan İnsanlık Anıtı’nın çalışmaları aralıksız devam ediyor. İnsanlık Anıtı’nın ‘Soykırım Anıtı’na karşı yapıldığını belirten Mehmet Aksoy, “Bu insanlık anıtı, Atatürk’ün ‘Yurtta sulh, cihan da sulh’ özdeyişinin anıtı sayılabilir” dedi.</p>
<p>Aynı yıl çıkan bir başka haberin başlığı ise “Soykırım iddialarına karşı Kars’a dev anıt.” </p>
<p>Haber şöyle: <strong>Sözde Ermeni soykırımı iddialarına karşı, Kars Belediyesi’nce ünlü Heykeltıraş Mehmet Aksoy’a, ‘kanayan bir gözbebeği’ni yansıtan 35 metre genişliğinde ve 30 metre yüksekliğinde dev bir ’İnsanlık Anıtı’ yaptırılacak.</strong></p>
<p>Bu heykele MHP’liler ise “Ermeni’ye el uzatıyorlar” diye tepki göstermiş. <strong>Dönemin belediye başkanı televizyonlarda “bu anıtın asılsız soykırım iddialarına karşı” yapıldığını, “ırkçı soykırım anıtına karşı” yapıldığını, “Ermenistan’dan görüleceğik” olduğunu vurguluyor ısrarla.<br/><br/></strong><strong>Faruk Bildirici’ye “Ergenekon davasıyla Ergenekon efsanesinin kirlediğini düşündüğü için o efsaneyi anlatan bir heykel yapmak istediğini söyleyen Mehmet Aksoy’un Agos’un önüne Hrant Dink heykeli yapma girişimini de öğreniyorum.</strong></p>
<p>Barış için birbirine uzanan eller, vicdan için gözyaşı realizmi, 35 metre, Ermenistan’dan görülecek vurgularındaki sanat da siyaset de pek sevimli değil benim için. Yurtta Sulh Cihanda Sulh’tan ibaret bir Kemalist hümanizm, Ermenilerle heykel yarıştırmak, kafamızı öne eğeceğimiz bir meselede 35 metrelik heykellerle sınır ötesine insanlık dersi vermek de anlayabileceğim şeyler değil.</p>
<p>Yani bir heykele “ucube” demek için başbakanınki kadar bir sanat ve heykel kültürüm yok ama şu âna kadar anlattığım herşeyin toplamına çok rahat “ucube” diyebiliriz. </p>
<p>***</p>
<h3>Online Atatürk heykelini seç</h3>
<p>Hazır heykel mevzuu açıldı buyurun daha ciddi bir meseleyi konuşalım.</p>
<p>Atatürk heykelleri meselesini. Fabrikasyon üretime geçilen, internetten model beğenebileceğiniz büyük bir sektör artık Atatürk heykelciliği.<strong></strong></p>
<p>İnternette dolaşırken tesadüfen keşfettiğim İnci Heykelcilik bu sektörün en önde gelen şirketlerinden biri. Şirketin kurucusu Mehmet İnci 1936’dan sonra Atatürk ve İnönü heykelleri yapan ilk Türk heykeltıraş. Herhangi bir eğitim almadan bu işe girmiş. Aile üç kuşaktır Atatürk heykeli yapıyor. Ankara asfaltında büyük bir tesisleri var. Bir çeşit Atatürk heykel fabrikası bu. 70 yılın birikimiyle model model, boy boy Atatürk heykellerini artık kalıplardan çıkarıp en kısa zamanda teslim edebiliyorlar. Meydanlar için 20 farklı Atatürk heykelleri var Evine, işyerine, bahçesine, müzesine Atatürk heykeli isteyenlerin özel taleplerini de karşılayabiliyorlar. Mesela Atatürk’ün Florya’da havluyla denizden çıkarken, Ülkü ile otururkenki bir heykelini de yapabileceklerini söylüyorlar. Fiyatlar da gayet uygun. Örneğin 3,5 metrelik bir Atatürk heykeli 10 milyara eve teslim edilebiliyor. Şirket geçen yıl sadece 20 civarında büyük Atatürk heykeli satmış...</p>
<p>Şirket teknolojiyi de yakından kullanıyor. İnternet sitesinde aradığınız tüm Atatürk heykeli modellerini bulabiliyorsunuz. Sitede online olarak görülebilen en popüler modeller şunlar:</p>
<p>460 cm yüksekliğinde Pelerinsiz Atlı Atatürk Heykeli.<br/>290 cm yüksekliğinde Frak Kıyafetli Atatürk Heykeli.<br/>270 cm yüksekliğinde Sivil Kıyafetli Atatürk Heykeli.<br/>550 cm yüksekliğinde Sivil Kıyafetli Atatürk Heykeli.<br/>270 cm yüksekliğinde Elinde Kitap Bulunan Sivil Kıyafetli Atatürk Heykeli.<br/>290 cm yüksekliğinde Frak Kıyafetli Atatürk Heykeli.</p>
<p>Tabii zengin büst çeşitleri de var. Papyonlu, kravatlı, mareşal kıyafetli Atatürk büstleri...</p>
<p>Bir kenara not edin. <i>http://www.inciheykelcilik.com</i> Burası Türkiye her an sizin de bir Atatürk heykeline ihtiyacınız olabilir. Hem, ne kadar münasebetsiz bir yere dikilirse dikilsin, ne kadar çirkin olursa olsun bu heykellere hiçbir başbakanın “ucube” deme hakkı da yok...<br/><br/><b>yildirayogur@gmail.com</b></p>
</div>

Kaynak: [taraf.com.tr](http://www.taraf.com.tr/yildiray-ogur/makale-dadaist-basbakan.htm), [web.archive.org (arşiv bağlantısı)](http://web.archive.org/web/20130709165941/http://www.taraf.com.tr/yildiray-ogur/makale-dadaist-basbakan.htm)
