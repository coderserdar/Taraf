# Bir AKP uğruna ya Rab ne güneşler batıyor 

*Yıldıray Oğur 20.06.2010*

<div class="yazi">
<p>Deniz polislerinin takip ettiği teknenin adı Küçük Prens. Çocukluğumuzun, gençliğimizin ve muhtemelen orta yaşlılığımızın ve de ihtiyarlığımızın en unutulmaz kitabı olacak <i>Küçük Prens</i>’teki o cümle geliyor aklıma: Ne kavranılmaz bir yer şu gözyaşı ülkesi.</p>
<p>Boğaz’daki teknede bu aralar bir gözyaşı denizinin ortasında yüzen bu ülkenin nereye doğru gittiğini kavramımıza yardımcı olacak bir isim var: Ahmet Davutoğlu.</p>
<p>Geçtiğimiz birkaç haftada dünyanın en çok konuştuğu iki büyük haberin içinde binlerce kilometrelik yol aşıp, onlarca diplomatik temas yapmak, yurtta ve dünyada epeyce bir düşman kazanmış olmak bile yüzündeki doğal gülümseme çizgilerine bir şey yapamamış.</p>
<p>Hakkında yazılan ve söylenenlerle bizim kadar ilgili değil. Sorularımıza, sözü kesilmezse bir uluslararası ilişkiler dersi süresi ve derinliğinde cevaplar veriyor.</p>
<p>Akademik dünyanın ‘merkez üniversitelerinden’ biri olmaya aday ev sahibi Şehir Üniversitesi’ni kuran vakfın öncülerinden Davutoğlu.</p>
<p>O gece teknede anlattıklarının hemen hepsi off the record.</p>
<p>Ama anlattıklarından anlıyoruz ki eğer 2007 yılındaki Dağlıca baskını olmasaydı  belki o da tekneye Şehir Üniversitesi’nin ünlü bir hocası  olarak binecekti.</p>
<p>Daha önce birkaç kez daha söylediği şeyi tekrarlıyor o gece “Türkiye’yi savaşa sürüklemek istemişlerdi” diyor Dağlıca için.</p>
<p>Artık biliyoruz ki hükümet açılıma o gün karar vermişti. Davutoğlu’nun anlatmadıklarından Dağlıca’da Türkiye’yi savaşa sürükleyen gücün o baskının altında imzası olan PKK olmadığını anlıyoruz hemen.</p>
<p>Aklıma o günler geliyor. Referandum sabahı olmuştu baskın. Okulda olmaları  gereken saatlerde sokaklara dökülen ortaokullu kızların attıkları  sloganları hatırlıyorum önce. Sonra Sinan Aygün’ü hatırlıyorum. Hurşit Tolon ile birlikte Dağlıca için ışık açıp kapatma eylemi başlatmışlardı. Şimdi kenarında oturduğu nehre yukarıya doğru akmadığı için küfrederek emeklilik günlerini geçiren Ertuğrul Özkök’ün “Erbil üzerinden uçaklar alçak uçuş yapsa, üç bin evin camı kırılsa ne olur” yazısı. AKP’ye sınırötesi operasyon için hain edebiyatının en nadide örnekleriyle baskı yapan muhalefet. Büyükanıt’a verilen kanlı bayraklar, onun tehditkâr açıklamaları. Sonra bizim gazetenin baskındaki ihmal yayınlarıyla dağılan hava.</p>
<p>Evet, baskını  PKK üstlenmişti ama baskın üzerinden siyaseti başkaları yapmıştı.</p>
<p>Üç yıl öncenin sokaklarındaki intikam yürüyüşlerinden açılım toplantılarına, kanla yapılan bayraklardan Kürtçe televizyona, hâlâ adından utanılsa da Kürt dili bölümlerine, Kürtçe tabelalara gelmiştik. O gün savaşa doğru giden havayı, Habur havasına doğru taşıyan AKP hükümetiydi.</p>
<p>Son üç ay içinde geldiğimiz yere bakın.</p>
<p>Kürt siyasetçileri Meclis’e bir sokup çıkaran, aklı, bir Hegel’i aşıp, bir CHP’yi takdir ederek gidip gelen Öcalan, Kürt siyasetine alan açmak saçmalığıyla Kürt siyasetçileri içeri tıkan bir KCK operasyonu, canlarını sıkan haberler duydukça karakol basan ‘kontrol dışı’ PKK unsurları, açılım bitti demek için pusuya yatmış Kürt siyasetçiler, Habur’dan girişler sonrası havanın zehirlenmesinde birebir etkili olan bir medya, AKP’nin gitmesi için PKK saldırıları dâhil her şeyden medet uman çılgın bir Türk muhalefeti, bir türlü çözülmeyen taş atan çocuklar meselesi ve son olarak da serbest bırakılmalarından aylar sonra “Bizi sizi Alp Dağlarından gelen Heidiler zannetmiştik” denerek tutuklanan PKK’lılarla yeniden başa döndük.</p>
<p>Karşımızda en başından beri açılımdan hiç hoşlanmayan AKP’yi iktidardan düşürmeyi Kürdistan’ın kurulmasına bile tercih edecek, dil ve kültürel haklar için adam öldürdüğünü söyleyen bir PKK, açılımı daha fazla açarsa milliyetçi tepkilerden korkan bir AKP, açılım yaptıkça da yapmadıkça da AKP’ye vuran bir basın ve onca toplantıya, kahvaltıya rağmen AKP yaptığı için açılıma bir türlü tam olarak destek vermeyen bir entelektüel elit var.</p>
<p>Yani aslında ortada bir Kürt sorunundan çok bir AKP sorunu var.</p>
<p>Yani aslında üç yıl Dağlıca’da köşeye sıkıştırılmaya çalışılan AKP’ydi, bugünkü tırmanışın hedefi de o.</p>
<p>Davutoğlu’nun görüp siyasete devam kararı aldığı büyük hikâye herhalde bu.</p>
<p>Tekneden inerken <i>Küçük Prens</i>’ten bir başka cümle daha geliyor aklıma: Gerçeğin mayası gözle görülmüyor.</p>
<p>Gerçeğin mayasını kalp gözüyle görenler için seslerini çıkarma vaktidir yine.</p>
<p><b>yildirayogur@gmail.com</b></p></div>

Kaynak: [taraf.com.tr](http://www.taraf.com.tr:80/yildiray-ogur/makale-bir-akp-ugruna-ya-rab-ne-gunesler-batiyor.htm), [web.archive.org (arşiv bağlantısı)](http://web.archive.org/web/20100622045642/http://www.taraf.com.tr:80/yildiray-ogur/makale-bir-akp-ugruna-ya-rab-ne-gunesler-batiyor.htm)
