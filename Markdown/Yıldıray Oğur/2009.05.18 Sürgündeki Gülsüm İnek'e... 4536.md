# Sürgündeki Gülsüm İnek’e...

*Yıldıray Oğur 18.05.2009*

<div class="taraf_structure_2col_1zq">
<div class="margen_n">



 <p>Sevgili Gülsüm, <br/><br/>Öncelikle tebrikler. Anne olmuşsun. ‘Kader’in kaderi hep güler, o da senin gibi devrimci bir inek olur inşallah. Türk demokrasisi ondan da çok şey bekliyor. <br/><br/>Sürgündeki tutsaklığın sırasında bu mektubun ne kadarı eline geçer bilemiyorum. <br/><br/>Sütten kesilirsin diye belki sana söylemiyorlardır. <br/><br/>Ama bil ve tedbiri elden bırakma diye yazıyorum. <br/><br/>Herkes peşinde. Yaşadığın köy ajan kaynıyor. Bir ağacın arkasında Jandarma istihbarattan biri varsa, karşı ağacın arkasında Emniyet istihbarattan biri var. MİT, CIA, MOSSAD ise çoban, sütçü, baytar kılığında takipte. <br/><br/>Ergenekon kellene ödül koydu. JİTEM’in kafa avcıları Malatya’ya uçuyor. Milyonlar İstanbul’daki Cumhuriyet mitingine senin sucuklarını, sosislerini yeme vaadiyle davet ediliyor. <br/><br/>Tehlikenin farkında mısın bilmiyorum? Bir kalça hareketiyle kırdığın tabunun haddi hesabı yok. Bir besili inek olarak girdin camdan siyasi hayatımıza. <br/><br/>Duymuşsundur İkinci Cumhuriyetçiler seni kutsal ilan etti. Bir gün İkinci Cumhuriyet ilan edilirse sana dokunmaya çalışan kasaplar rejimi yıkmaya teşebbüsten yargılanacak.<br/><br/>İslamcılar ise seni hanif ilan etti. Sütünden içenin cennetlik olduğu söyleniyor. Bakara suresinden seni müjdeleyen ayetler arıyor o uzun saçlı çocuk. <br/><br/>Solcular eyleminin devrimciliğe mi karşı devrimciliğe mi hizmet ettiğini tartışmayı henüz bitiremedi. Geldikleri son nokta; inekle rejim arasında tercih yapmak zorunda değiliz, üçüncü bir yol mümkün. <br/><br/>Yalçın Küçük gazete kupürleri denizine dalmış Hazar Yahudileri arasında yaygın kullanılan inek isimlerini, Kemal Kerinçsiz hapishanede hukuk kitaplarına dalmış bir ineğe 301 davası açılıp açılmayacağını araştırıyor. <br/><br/>Aydınlık hain bakışlı bir fotoğrafını bulursa seni kapak yapacak. Uğur Dündar iffetine söz söyleyecek hain öküzler bulursa sizin köyden canlı yayın yapacak. <br/><br/>Ulusalcı bankacı, reklamcı, finansal direktör taifesi birbirlerine senin Hollanda cinsi bir inek olduğunu ispatlayan power point sunumlar gönderiyor. <br/><br/>Üniversite kantinlerinde Malatya’nın bir köyünde bu kadar besili olmanın Soros’tan besleme olma ihtimalini artırdığı konuşuluyor. Komplonun ucunu bir zamanlar o köylerde cirit atan barış gönüllülerinin damızlık çalışmalarına kadar götürenler ise kitap yazmaya başladı bile. <br/><br/>Mizah dergileri ‘bu malzemenin çaktırmadan nasıl üstünden atlarız’ın, Kemalist hayvanseverler bu derin ideolojik krizin üstesinden nasıl geleceklerinin derdine düşmüş. <br/><br/>Hakkında malzeme o kadar bol ki her an imam hatiplerden bir Aziz Nesin çıkabilir. <br/><br/>İstanbul Üniversitesi’nde bir grup solcu öğrenci “Gülsüm Köyüne Geri Dönsün İnisiyatifi” kurdu. Üniversiteye asılan afişlerde “Eğer sen de Gülsüm’e destek olmak, onu köyüne döndürmek istiyorsan bimer@basbakanlik.gov.tr adresine mail at! Bu çağrıya destek ver. Daha fazla Gülsüm Kemalist zihniyetin kurbanı olmasın!” deniyor. <br/><br/>İnternette fan grupları oluştu senin için. Militan demokratlar seni kurtarmak için halaskaran-ı zabitan çeteleri oluşturuyor. Etyen Mahçupyan kitapları üzerine yemin ediyor. Genç Siviller köyünde pankart açacak otel arıyor. <br/><br/>Yanlışlıkla oldu, kaçıyordun, fark etmedin, önüne çıktı, hepsi tamam. Mahkemede aynen böyle anlat. <br/><br/>Yine de yaptığın inekliğin büyüklüğünün farkında mısın? <br/><br/>Hayır, parçaladığın Atatürk’ün kendine benzemeyen büstleri değil. Milli Görüş’ün liderinin bile “Yaşasaydı bize oy verirdi” dediği, Avrupa Birliği’ni savunanların “Yaşasaydı o da girmek isterdi” dediği, solculara göre anti-emperyalist, liberallere göre pragmatist, Kemalistlere göre hayatta en hakiki mürşidin büstünü kırmadın, hayır. <br/><br/>Onlarca liberal, solcu düşünürün, aktivistin, dava adamının yapamadığıdır senin bir kalça darbesiyle yaptığın. <br/><br/>Ergenekon savcılarının binlerce sayfalık iddianamelerle göstermediğidir senin gösterdiğin. <br/><br/>Sen bize kendi halinde yaşayan bir inek için soruşturma açan, köylülerin ifadelerini alan, sahibinin yüreğine korku salan ve ineği sürgüne gönderten bir devletle aynı yatakta olduğumuzu hatırlattın. <br/><br/>Öküzlüğün, koyunluğun serbest ama bir ineklik yapmanın riskli olduğu bir ülkede yaşadığımızı hatırlattın. <br/><br/>Ölüm kuyularına, topraktan çıkan cephanelere, belgelere, bilgilere inanmayanlar için gökten indirilmiş son uyarıcısın sen. <br/><br/>Açtığın yolda, gösterdiğin hedefe... <br/><br/>En derin dayanışma duygularıyla...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5580.htm), [web.archive.org (arşiv bağlantısı)](http://web.archive.org/web/20091216134001/http://www.taraf.com.tr:80/makale/5580.htm)
