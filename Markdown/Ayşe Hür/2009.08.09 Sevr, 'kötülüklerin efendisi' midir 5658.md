# Sevr, ‘kötülüklerin efendisi’ midir?

*Ayşe Hür 09.08.2009*

<div class="taraf_structure_2col_1zq">
<div class="margen_n">



 <p>10 ağustos, ‘Türk tarih tezi’ne göre, Batı’lıların Türk düşmanlığının zirvesi olan Sevr ‘Barış’ Antlaşması’nın 89. yıldönümü. İlk kez 1995’te Süleyman Demirel tarafından güncellenen ‘Sevr’in Diriltilmesi’ korkusu bugün de tüm canlılığıyla devam ediyor. <br/><br/>En büyük hedefi Batılılaşmak olan Cumhuriyet kuşaklarının, bundan 89 yıl önce imzalanmış ama hiçbir zaman yürürlüğe girmemiş bir antlaşma yüzünden Batı’ya böylesine düşman oluşunun nedenlerini ele almaya yerimiz yok. <br/><br/>Ama daha önemlisi, geçen hafta söz verdiğim gibi Sevr Antlaşması ile Lozan Antlaşması’nı karşılaştırma işini de bu hafta yapmayacağım. Çünkü önce Sevr’i hazırlayan tarihsel koşulları özetleme ihtiyacı duydum. Konuyu ‘pehlivan tefrikasına’ döndürdüğümün farkındayım, ama amacım sizlere daha kapsamlı bir tablo sunmak. Bu arada yararlandığım kitapların listesini de yer sıkıntısı yüzünden önümüzdeki haftaya bırakmak zorunda kaldım. Bütün bunlar için beni bağışlayacağınızı umuyorum. <b><br/><br/>Britanya’nın politikası neydi?</b> <br/><br/>Sevr’i ortaya çıkaran mantığı anlamak için biraz geriye gitmek lazım. 1840’larda formüle edilen ‘Palmerston Doktrini’ uyarınca Britanya’nın en önemli meselesi sömürgelerine giden Hindistan Yolu’nun ve onun başlangıç noktaları olan Boğazlar ve Süveyş Kanalı’nın güvenliğini sağlamak olmuştu. Bu yüzden de sıcak denizlere inme hayali kuran Rusya’ya karşı Kıbrıs ve Mısır hariç (çünkü buralar elinde olunca kendini daha güvenli hissediyordu), Osmanlı İmparatorluğu’nun toprak bütünlüğünü desteklemişti. (Elbette gönlünden geçen imparatorluğu tümüyle kontrol etmekti ama bunu yapacak durumda değildi.) Meraklılar, bu desteğin somut kanıtlarını 1788-1781 Özi Krizi’nde, 1799’da Napolyon’un Mısır’ı istilası sırasında, Rusya’nın Yunan İsyanı’nı desteklemek için 1828’de Çatalca önlerine kadar geldiklerinde, 1833 ve 1839’da Kavalalı Mehmet Paşa isyanı sırasında, 1853-1856 Kırım Savaşı sırasında ve ’93 Harbi’ diye bilinen 1877-1878 Osmanlı-Rus Savaşı sırasındaki Britanya politikalarında görebilirler. <b><br/><br/>Gizli antlaşmaların ifşası</b> <br/><br/>Bu politika Osmanlı İmparatorluğu Almanya ile ittifak halinde Birinci Dünya Savaşı’na girince radikal olarak değişti. Savaş sırasında Osmanlı İmparatorluğu’nu Britanya, Fransa, Rusya ve (daha dar ölçüde İtalya) arasında paylaştıran bir dizi gizli antlaşma imzalandı. (Bunların en ünlüsü 1916 tarihli Sykes-Picot Antlaşması’ydı.) Aslında, 1917 sonbaharında Rusya’da Bolşevik Devrimi olmasaydı ve Bolşevik hükümetin ilk işi, Çarlık yönetiminin imzaladığı tüm gizli antlaşmaları ifşa etmek ve bu antlaşmalardan doğan haklarından feragat ettiğini açıklamak olmasaydı, bu antlaşmalardan haberdar bile olamayacaktık. <br/><br/>Sonuçta Rusya sahneden çıkarken, sahneye Başkan Wilson’un formüle ettiği ‘14 İlke’ adlı fikirler dizgesi eşliğinde ABD girdi. Wilson’un 14 İlkesi’nin 12. Maddesinde şöyle deniyordu: “Şimdiki Osmanlı İmparatorluğu’nun Türk kısımlarına güvenli bir egemenlik sağlanmalıdır; ancak bugün Türk yönetimi altında bulunan öbür uluslara yaşam güvencesi ve her türlü kısıtlamadan uzak özerk bir gelişim imkânı da garanti edilmelidir. Boğazlar uluslar arası güvenceler altında ve kalıcı olarak bütün ulusların gemilerine ve ticaretine açılmalıdır.” Wilson’un ‘Türk kısımları’ dediği bölge ile İtilaf Devletleri’nin gizli antlaşmalarıyla Türklere bırakılan bölümlerin aynı olmadığı açıktı. Wilson’a göre, Anadolu bir bütün halinde Türklere bırakılmalıydı ancak Ermeniler, Rumlar, Kürtler ve diğer azınlıklara ‘yaşam güvencesi ve her türlü kısıtlamadan uzak bir özerk gelişim imkânı’ sağlanması kaydıyla! Bu da 1915 Ermeni Tehciri’nin acı hatıraları düşünüldüğünde sonra derece makul bir sınırlamaydı. <b><br/><br/>Politikalardaki değişiyor</b> <br/><br/>Bu yeni durum, söz konusu ‘paylaşım’ antlaşmalarını ortadan kaldırmadı, sadece antlaşmalar yeniden gözden geçirildi. Sonuçta, Britanya yeni müttefiki ABD’nin de yönlendirmesiyle, Türklere daha sonra 30 Ekim 1918 tarihli Mondros Mütarekesi’nde ‘ateşkes hattı’ olarak tayin edilecek sınırların dayatılmasına karar verdi. (Fransa bu süreçten dışlanmıştı. Nitekim Fransa, Mondros Mütarekesi görüşmelerine davet bile edilmemişti.) Söz konusu hattın Araplarla Türklerin ayrıldığı hatta denk düşmesi için Müttefikler epey uğraşmışlardı. (Ve daha sonra bu hat Türkiye’nin milli sınırları olacaktı. Halbuki diğer mağluplarla yapılan mütarekelerde belirlenen sınırlar sonradan ‘milli devlet’ sınırı olmamıştı.) Ancak bu durumun Milli Mücadele kadroları tarafından kabul edildiğini Mustafa Kemal’in arkadaşı Ali Fuat Paşa’ya ‘Mütareke’nin feshinden korktuğunu söylemesi gibi kişisel tepkilerden ve Sivas Kongresi kararları ile geçen hafta hikâyesini anlattığımız Misak-ı Milli kararlarından anlıyoruz. <br/><br/>Peki, nasıl oldu da, her şey yolunda giderken (Mustafa Kemal bile Ahmet İzzet Paşa kabinesinde Harbiye Nazırı olmayı ve İngilizlerle el ele verip İmparatorluğu kurtarmayı hayal ederken) Mütareke’nin ‘İtilaf Devletleri, güvenliklerini tehdit edecek bir durumun ortaya çıkması halinde herhangi bir stratejik yeri işgal etme hakkına sahip olacaktır’ şeklindeki 7. Maddesi bahane edilerek, Anadolu’nun dört bir yanı işgal edilmeye başladı? Bu öylesine mantıksız bir adımdı ki, o güne kadar kaderlerine razı olarak oturan en teslimiyetçi kesimlerde bile ‘Milli Mücadele’ fikri şekillenmeye başlamıştı. <b><br/><br/>‘Türk düşmanı’ Lloyd George</b> <br/><br/>Hâlâ tam olarak cevabı verilememiş bir soru bu. Bu saldırgan politikanın arkasında, ‘Türkleri barbar, Hellen kökenli Yunanlıları medeni’ sayan ve sıkı bir Venizelos hayranı Lloyd George’un olduğu biliniyor. (Öyle ki, Lloyd George’un “Yunanperver” uzmanlarından A. Leeper adlı memur, yazılarını Bizans komutanı Belisarios’un adıyla imzalayacak kadar ileri gitmişti) Britanya’nın ilk işçi kökenli başbakanı olan Lloyd George, radikal bir reformcu ve parlak bir hatipti. Gladstone’un bir müridi olarak ‘ezilen, mazlum halklar’ fikrinin azimli bir savunucusuydu. Ama aynı zamanda becerikli bir entrikacıydı. Lloyd George, Boğazların güvenliğini sağlama işini hem Hıristiyan hem de denizci bir halk olan Yunanlılara vermeyi ilk teklif ettiğinde pek çok itiraz görmüştü. Ama Doğu Akdeniz’in en önemli adalarının Yunanlıların elinde olduğunu, bu adaların Süveyş yoluyla Britanya sömürgelerine giden doğal bir denizaltı üssü olduğuna diğer politika yapıcılarını inandıran Lloyd George başarılı oldu. <br/><br/>Başlangıçta Britanya’nın kaybedeceği şeyin çok az olduğu sanılıyordu. Savaşı Yunanlılar yürütecekti. Kazanırlarsa ne ala, kaybederlerse, durup dururken savaşa girip İtilaf Devletleri’nin başarısını dört yıl geciktiren, Çanakkale’deki direnişi ile hatırı sayılır zırhlısının sulara gömülmesine, tüm cephelerde milyonlarca askerin ölmesine ve milyonlarca pound’un harcanmasına neden olan, dahası Britanya’nın Müslüman tebaasına kötü örnek olan Türklere iyi bir ders verilmiş olması bile yeterdi. Ancak daha sonraki olaylardan biliyoruz ki, evdeki hesap çarşıya uymadı.   <br/><br/>------------------   <br/><br/><br/><font size="4"><strong>Damat Ferid Paşa Paris Barış Konferansı’nda</strong></font>   <br/><br/>İtilaf Devletleri, savaş sonrası hesapları görmek için 18 Ocak 1919’da Paris Barış Konferansı’nı toplamışlardı.<b> </b>32 devletin davet edildiği bu konferansta, konular önemine göre ayrılmış ve bunları ele almak üzere ABD, Britanya, Fransa,<b> </b>İtalya ve Japonya başbakan ve dışişleri bakanlarından oluşan<b> </b>‘Onlar Meclisi’ ile sadece dört büyük ülkenin hükümet başkanlarının katıldığı ‘Dörtler Meclisi’ oluşturulmuştu. Wilson’un Şubat ayında ABD’ye dönmesinden sonra konferansın ipleri Britanya ile Fransa’nın eline geçmişti. <br/><br/>İstanbul’da ise, Paris’teki konferans heyetine muhtıra göndermekle, Britanya’ya Osmanlı Devleti için Mısır benzeri bir manda teklif etmek gibi aşağılayıcı ve tutarsız tepkiler veren Ahmet Tevfik Paşa Hükümeti, İngilizlerin de baskısıyla yerini 4 Mart’ta, Vahdettin’in kız kardeşi Mediha Sultan’la evli olduğu ‘Damat’ diye anılan Damat Ferid Paşa Hükümeti’ne bırakmıştı. İngilizlerin fark etmediği ise, Damat Ferid’in Fransızlara yanaşarak, Osmanlı Devleti lehine bir sonuca ulaşma hayaline kapılmış olduğuydu. Damat Ferid, Paris Barış Konferansı’na katılmak için çeşitli manevralar yaptı ancak davet edilmesi için, 15 Mayıs 1919’da, İtilaf Devletleri’nde bile büyük infiale neden olan bir olayın gerçekleşmesi, Yunanlıların İzmir’i işgal etmesi gerekti. <b><br/><br/>‘Demokrasi’ zırhlısıyla Paris yolunda</b> <br/><br/>İstanbul’daki Fransız Yüksek Komiseri, 1 Haziran 1919 tarihinde Babıâli’ye gelerek Sadrazam’ı ziyaret etmişve Osmanlı Devleti’ni resmen konferansa davet ettiğinde Damat Ferid pek sevinmişti. Durumu Padişah’a müjdelerken ‘mevcudiyet-i siyasiyemizin resmen tasdiki’ demişti. Konferansa, Damat Ferid Paşa ile eski Sadrazam Tevfik Paşa’nın delege, Maliye Nazırı Tevfik Bey ile Şûrâ-yı Devlet Reisi (Danıştay Başkanı) Rıza Tevfik Bey Murahhas Müşâvir<i> </i>olarak atandı. Heyet, 6 Haziran 1919’da Fransızların tahsis ettiği ‘Demokrasi’ zırhlısıyla Toulon üzerinden Paris’e gitti ve 12 haziranda konferansa dahil oldu. (Damat Ferid ile aynı gemide olmak istemeyen Tevfik Paşa siyatik ağrılarını bahane etmiş, 14 haziranda Ceres adlı bir İngiliz gemisiyle yola çıkmıştı. Hastalığın bahane olduğu belliydi. Tevfik Paşa o günlerde Fransızlara fazlasıyla meyletmiş görünen Damat Ferid Paşa’ya tavır koymak istemişti.) <b><br/><br/>Damat Ferid’in kişisel açıklaması</b> <br/><br/>Damat Ferid, Tevfik Paşa’yı beklerken muhtemelen ‘rol çalmak’ için, Onlar Meclisi’nde bir konuşma yaptı. 11 Haziran 1919 tarihli konuşmada özetle Osmanlı İmparatorluğu’nun savaşa girmesinin tek sorumlusunun İttihatçılar olduğunu, ayrıca Almanların kışkırtmasının önemli rolü olduğunu, İttihat ve Terakki Cemiyeti ileri gelenleri cezalandırıldığı için Osmanlı Milleti’nin aklandığını söyledi. Osmanlı Milleti’nin bundan ekonomiye ve kültüre öncelik vereceğini taahhüt ettikten sonra Osmanlı İmparatorluğu’nun bütünlüğünün korunmasını rica. <br/><br/>Konferans heyeti bu konuşmayı alaycı bir tavırla dinlemişti. Damat Ferid, tepkilere aldırmayarak 17 haziranda bir konuşma daha yaptı. Bu sefer tepki daha acı oldu. “Avrupa’da, Asya’da, Afrika’da Türklerin fethettiği hiçbir yer yoktur ki orada maddi mamuriyet durumunun eksildiği, medeniyet seviyesinin düştüğü görülmesin...” diye söze başlayan Fransa Devlet Başkanı Clemanceau “Efendiler, siz harbe sebepsiz girdiniz ve Çanakkale’yi yıllarca kapattınız, muharebenin dört sene uzamasına milyonlarca insanın ölmesine sebebiyet verdiniz. Bundan dolayı bugün size teklif etmekte olduğumuz muahede şartları çok ağırdır. İçindeki maddeleri asla müzakere ve kat’iyyen münakaşa etmeyeceğiz. Onların bir kelimesini bile değiştirmeyeceğiz. Hepsini aynen ve birkaç gün içinde kabul etmenizi istiyoruz!” dediğinde konferansın diğer üyeleri bile bu sert tonlamaya şaşırmıştı. <br/><br/>23 haziranda Osmanlı Devleti’nin resmi tezleri okunduğunda ise ABD Başkanı Wilson ‘Ömrümde bundan daha aptalca bir şey duymadım’ derken, Lloyd George ‘iyi espri’, ‘Türklerin siyasi kabiliyetsizliğinin iyi bir kanıtı’ diyecekti. <b><br/><br/>Sadrazamın Paris’ten ‘kovuluşu’</b> <br/><br/>27 haziranda İtilaf Devletleri’nin Osmanlı heyetine verdikleri son mektupta heyete ‘muhtıra’dan dolayı teşekkür edildikten sonra, ‘konunun hak ettiği dikkatli irdelemeden geçirileceği, ancak bu konuların Türkiye’ninkiler dışında bazı çıkarlara da değindiği için derhal çözüme ulaştırılması olanaksız olduğu, dolayısıyla heyetin Paris’te daha çok kalmasında yarar olmadığı belirtiliyordu. (Daha sonra Kazım Karabekir bu olay için “Sadrazam Paris’ten kovulmuştur” diyecekti.) Böylece Damat Ferid Heyeti, konferanstan hiçbir sonuç alamadan ayrılmak zorunda kaldı. Bir süre Lozan’da dinlendikten sonra da İstanbul’a dönen heyetten Mehmet Tevfik Bey, hatıratında heyet üyelerinin Lozan’da çarşı pazar dolaşarak giysi satın almaya çalıştıklarını, terzilere elbiseler ısmarladıklarını, Sevr’in ne kadar küçültücü bir antlaşma olduğunu unutarak, hiçbir şey olmamış gibi davrandıklarını yazacaktı. Aslında Damat Ferid, süreç boyunca, kendi çapında bir direniş göstermiş, üstelik bu direnişi İtilaf Devletleri temsilcilerinin tepesini iyice attırmıştı. <b><br/><br/>Konferansa ara veriliyor</b> <br/><br/>‘Onlar Konseyi’, aynı gün, ABD, Doğu Anadolu’da kurulacak bir Ermeni mandasını üzerine alıp alamayacağını bildirinceye kadar konferansı durdurma kararı aldı. Fakat ABD aradan uzun bir süre geçmesine rağmen cevabını vermeyince, müttefik devletler barış görüşmelerini tamamlamak için 12 Şubat 1920’de Londra’da bir araya geldiler. Konferans sırasında Fransa Başkanı Clemencau’nun yerini Türklere karşı daha ılımlı bir tutum içinde olan Millerand’a bırakması Türkler hakkında karar vermeyi geciktirdi. <br/><br/>Tartışmalar esas olarak Rusya, Almanya ve Adriyatik meseleleriyle, Boğazların ve İstanbul’un statüsü üzerineydi. Hindistan Bakanı E. Montagu “Tanrı aşkına, Müslümanlara ne düşünmeleri gerektiğini söylemeyelim. Gelin ne düşündüklerini dinleyelim” derken Mareşal Sir Winston, Yunanlılara rol verilmesine karşı çıkıyor ve “artık başımız dertte” diye söyleniyordu. Hırçın Lord Curzon, Yunanlılar konusunda Montagu gibi düşünürken, Kemalistler’in motivasyonunu yok etmek için, İzmir’in Yunanlılar’dan alınıp Türkler’e verilmesini, Kemalistler’in başarılı olması ihtimaline karşı da İstanbul’un elde tutulmasını istiyordu. Curzon’a göre İstanbul ve Padişah ‘geçmişin anıları ve prestijiyle yaşayan milliyetçi bir grubun elinde kalırsa, İngiliz tebaasındaki Müslümanlar Türkler’in hiç yenilmediklerini ileri sürebilirlerdi. Curzon’un halefi Lord Balfour’a göre de ‘Hindistan ve Mısır’daki Müslümanlar’a Türkler’in tamamen yenildiklerini göstermek önemliydi. İslamizmin ve Turanizmin siyasi istismarına bir son vermek gerekliydi.’ Koalisyon hükümetindeki Muhafazakâr Parti temsilcisi W. Churcill, Avam Kamarası’nda iyice kırpılan askeri bütçeyi savunurken “ordularımızı dağıttıktan sonra artık inanıyorum ki Türk halkını çaresizliğe itecek ya da bize yeni zorunluluklar getirecek adımlar atmayacağız. Çünkü kaynaklarımız, onların sarfettiklerini karşılamaya yetmez” demişti. <b><br/><br/>Fransa ve İtalya havlu atıyor</b> <br/><br/>Fransa’daki genel kanı ise antlaşmanın Yunanistan’ın değil İngiltere’nin zaferi olacağı yolunda idi. <i>Le Temps</i> gazetesi işi ‘Türk delegelerinin talihsiz konumlarından’ bahsetmeye kadar vardırdı. Osmanlı İmparatorluğu’nda 750 milyon franklık yatırımı olan Fransa’nın ilgi alanına giren Arap topraklarında Kemalistlerin gözünün olmaması Fransa’yı adeta Türk dostu yapmıştı. Nitekim şubatta Anadolu’da direniş güçlerinin Ege’de bazı ilerlemeler kaydetmesi ve Maraş-Antep yöresinde Ermenilerle ve Fransızlarla savaşan halk güçlerinin başarılı olması üzerine, Fransa General Gouraud’un yardımcılarından birini Mustafa Kemal’le görüşmeye gönderdi. <br/><br/>Fransızların Yakındoğu’yu İngilizlere sattığını iddia ederek antlaşmayı lanetleyen İtalya’da ise tepki öyle büyüktü ki, başbakan F. Nitti “İtalya’nın bundan böyle çıkacak ölümcül bir savaşta” hiçbir rol almayacağını açıklamak zorunda kaldı. Türk yanlısı olarak bilinen Dışişleri Bakanı Kont Sforza ise “Türk egemenliğini zayıflatmadan ekonomik ve ahlaki nitelikte dostane ve kalıcı işbirliği önerisinde” bulundu. Sonunda İstanbul’un Türklere bırakılmasına karar verildi. Ancak kontrol İtilaf Güçleri’nin elinde olacaktı. Nitekim 17 Şubat 1920’de bir çeşit ‘barış programı’ olan Misak-ı Milli kararlarına kulak asılmadı ve 16 Mart 1920’de İstanbul ‘resmen’ işgal edildi. <b><br/><br/>San Remo’da son rötuşlar</b> <br/><br/>Tartışmalar 19-26 nisan tarihlerinde İtalya’nın San Remo şehrinde toplanan konferansta da sürdü. Sonunda anlaşma sağlanınca Osmanlı Heyeti Paris’e davet edildi. Tevfik Paşa başkanlığındaki heyete 11 mayısta antlaşma metniyle birlikte bir ay süre verildi. 12 haziranda Osmanlı Devleti’nin itirazlarını bizzat Damat Ferid iletti. Almanların daha ağır şartlar taşıyan Versailles Antlaşması’nı ses çıkarmadan kabul etmesine rağmen Türklerin ayak dirediğini gören İtilaf Devletleri, 20 haziranda Hythe’de toplantılar ve Venizelos’a Yunan Ordusu’nun ileri harekâtı için izin verdiler.<b> </b>Sir Winston gibi düşünenler yüzünden lojistik destekten yoksun bırakılan Yunan birlikleri, herkesi şaşırtarak 22 haziranda Akhisar’ı, 23 haziranda Kırkağaç’ı, Soma ve Salihli’yi, 25 haziranda Alaşehir’i, 30 haziranda Balıkesir’i, 2 temmuzda Kırmasti ve Karacabey’i 3 temmuzda Nazilli’yi işgal ettiler ve İzmit’teki İngiliz garnizonu üzerindeki ablukayı kaldırdılar.   <b><br/><br/>Yunanlılar’ın Anadolu’da ilerlemeleri</b> <br/><br/>7 temmuzda Belçika’nın Spa şehrinde yapılan diğer bir konferansta ise İtilâf devletleri 27 temmuz akşamına kadar barışın imzalanması için Osmanlı Devleti’ne süre tanıdı. Antlaşmanın kabulünü ‘teşvik etmek’ için de, Yunan kuvvetlerinin Bursa-Uşak çizgisine doğru ilerleyerek 8 temmuzda Bursa’yı işgal etmesi sağlandı. Bu arada Doğu Trakya da Yunanlıların eline geçmek üzereydi. Kulaklara İstanbul’un da Osmanlı’dan alınacağı fısıldanıyordu. ‘Ege felaketi’nden sonra, İttihatçı kökenlerinden dolayı Anadolu’daki kuvvetlerle arası zaten iyi olmayan Vahdettin, işlerin daha kötüye gitmesinden korkarak bir an önce antlaşmayı kabul etme telaşına düştü ve 20 temmuzda aile meclisinde ve kabinede Sevr’in imzalanması konusunda görüş aldı. Yakın çevresinin olumlu kararına meşruiyet kazandırmak için de 22 temmuzda Ayan Meclisi’nden ve devlet erkânından 43 kişiyi Saray’da topladı. <b><br/><br/>Saltanat Şurası’nda ne oldu?</b> <br/><br/>Bundan sonra olanlar çok net değildir. Resmi tarihçilere göre lehte ve aleyhte görüşlerin belirtmesinden sonra katılanları teşvik etmek için ayağa kalkan Padişah’ın “Kabul edenler ayağa kalksın” sözleri üzerine Topçu Ferîkî Rıza Paşa dışında herkes ayağa kalkmıştır. Mustafa Kemal de Nutuk’ta Vahdettin için “Sevr muahedesini bizzat ayağa kalkmak suretiyle kabul etmiştir” der. Saray Başmabeyncisi Lütfi Simavi'ye göre Vahdettin açılış nutkunu okuduktan sonra başkanlığı Damat Ferid Paşa’ya bırakarak salonda durmamış, çıkıp gitmiştir. Son Sadrazam Tevfik Paşa’nın oğlu İsmail Hakkı Okday'ın anlatımı ise şöyledir: “Nihayet Sevr’i kabul edenler ayağa kalksın denildi. Damat Ferid Paşa bu sırada Padişah’ın salonu terk etmesi için işaret verdi. Vahdettin dışarı çıktı, yandaki odaya geçti. Padişah ayağa kalkınca da salondakiler Hünkâra bir saygı eseri olarak ayağa kalktılar. Kendisini bu suretle selamladılar. Öyle ki, bu ayağa kalkışın Sevr’in kabulü anlamına mı geldiği, yoksa Padişah’a hürmeten kıyam mı edilmiş olduğu açık olarak belirmedi. Hatta Ayandan Topçu Feriki Rıza Paşa, ‘Biz Padişaha hürmeten ayağa kalktık, Sevr’i kabul ettiğimizden değil’ diye haykırarak Damat Ferid’in oyununu açıkça protesto dahi etti.” <br/><br/>Hangi anlatım doğrudur bilinmez ama sonuçta eski Maarif Nazırı Bağdatlı Hadi Paşa, Şûra-yı Devlet (Danıştay) eski Başkanı Rıza Tevfik ve Bern Büyükelçisi Reşat Halis’ten oluşan bir heyet Paris’e gitmiş ve 10 Ağustos 1920’de, Paris yakınlarındaki Sevr kasabasındaki Sevr Porselen Fabrikası’nda, Sevr ‘Barış’ Antlaşması imzalamıştır. Dikkat edileceği gibi bugün pek çok kişinin sandığının aksine, antlaşmayı imzalayanlar arasında resmi tarihçilerin gözünde en büyük vatan hainlerinden biri olan, İslamcılara göre de Vahdettin’i yanlış yapmaya iten ‘kötü adam’ Damat Ferid yoktur! <b></b><br/><br/>Hikâyenin sonu haftaya...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/6920.htm), [web.archive.org (arşiv bağlantısı)](http://web.archive.org/web/20091227045155/http://taraf.com.tr:80/makale/6920.htm)
