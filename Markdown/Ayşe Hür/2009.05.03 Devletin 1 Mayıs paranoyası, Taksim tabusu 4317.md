# Devletin 1 Mayıs paranoyası, Taksim tabusu

*Ayşe Hür 03.05.2009*

<div class="taraf_structure_2col_1zq">
<div class="margen_n">



 <p><b>“BAYRAM BENİM NEYİME”</b> 11. yüzyıl yazarı Kaşgarlı Mahmud, <i>Divan-ı Lügat’it Türk </i>adlı eserinde“halk arasında gülme ve sevinme, bir yerin ışıklarla ve çiçeklerle bezenmesi ve orada sevinç içinde eğlenilmesi” demek olan “bedhrem” (ya da ‘badram’) sözcüğüne yer verir. Kaşgarlı’ya göre Oğuzlar bu kelimeyi “beyrem” şekline dönüştürmüşlerdir. ‘Beyrem’ de halkın ağzında zamanla ‘bayram’a dönüşmüştür. İki gün önce kutladığımız, resmi adıyla “1 Mayıs<b> </b>İşçi ve Emekçi Bayramı’nın Kaşgarlı Mahmud’un tanımladığı türden bir bayram olmadığı ortada. Ama ne zaman 1 Mayıs’ı ‘bayram gibi’ kutladık derseniz, aklıma sadece 1976 yılının 1 Mayıs’ı geliyor. DİSK’e bağlı Tekstil Sendikası’nın Edirne Şubesi’nin henüz 20 yaşındaki üyesi olarak katıldığım bu ilk ‘Amele Bayramı’nın benim için ne kadar coşkulu, ne kadar sevinçli bir gün olduğunu anlatmam kolay değil. Sadece her hatırladığımda, gözlerimin dolduğunu söylemekle yetineceğim. <b><br/><br/>“KAN DAMLAR YÜREĞİME”</b> Ertesi yıl aynı duygularla yaşama umuduyla geldiğimiz Taksim Meydanı’nı, arkamızda 34 arkadaşımızın cansız bedenini bırakarak terk ettiğimizde, ülkemizin başına örülen çorabın ne mene bir şey olduğunu henüz anlayabilmiş değildik. 1977’deki ‘Kanlı 1 Mayıs’ı bahane ederek, 1979’da başlayan ‘devletin Taksim tabusu’, 2000’li yıllarda yılbaşı kutlamaları, konserler, futbol takımı karşılamaları ve Polis Günü kutlamaları ile birazcık kırıldıysa da, bu 1 Mayıs’ta ancak ‘makul sayıda’ emekçi alana girebildi. Girdi ama ne pahasına... Bu topraklardaki işçi hareketlerinin ve 1 Mayıs bayramlarının tarihçesini, yine bu sayfada 27 Nisan 2008’de yayımlanan “Cumhuriyet’in Amele Evlatları!” başlıklı yazımda uzun uzun anlattığım için, bu sefer, ‘1 Mayıs’ meselesini kısa geçip, devletimizin işçi sınıfına ve yol arkadaşlarına kaptırmamak için büyük bir savaş verdiği Taksim Meydanı’na da değinmek istiyorum. <b><br/><br/>İlk 1 Mayıs’lar</b> <br/><br/>Osmanlı Devleti’nde ilk ‘Amele Bayramı’nın, 1 Mayıs 1909’da Selanik’te kutlandığı rivayet olunur. 1912 yılında İstanbul Pangaltı’ndaki Belvü Bağçesi’nde bir kutlama yapıldığına dair bilgimiz ise, Osmanlı sosyalisti ‘İştirakçi’ Hilmi’nin yayınladığı <i>İştirak</i> dergisinin 2. sayısındaki birkaç satırdan ibarettir. <br/><br/>28/29 Ocak 1921’de Ankara Hükümeti tarafından Türkiye Komünist Partisi lideri Mustafa Suphi ve arkadaşlarının Karadeniz’de boğulmasından sonraki 1 Mayıs törenleri ise İşgal Güçleri’nin kontrolündeki İstanbul’da yapılmıştı. ‘İştirakçi’ Hilmi liderliğindeki iş bırakma eylemi sonucu, Fatih, Aksaray ve Harbiye hatlarındaki tramvaylar, Karaköy, Beşiktaş ve Tünel-Şişli hattındaki arabalar çalışmamış, Şirket-i Hayriye vapurunun seferleri iptal edildiği için Boğaz’da oturanlar şehre inememişti. Haliç İdaresi çalışanları işi tatil ettiği için halk ancak pazar kayıkları ile köprüye gelebilmişti. Haydarpaşa-Pendik ve Sirkeci-Çekmece hattındaki banliyö trenleri de durduğu için İstanbul’da hayat felç olmuştu. Bayram dolayısıyla Türkiye Sosyalist Fırkası’nın Babıâli Caddesi üzerindeki merkezine,‘kırmızı bayrak çekildi, bando, sabah 10.00’dan akşam 23.00’e kadar Beynelmilel Marşı’nı yani Enternasyonal’i çaldı. <b><br/><br/>İzmir İktisat Kongresi ve ‘işçi hakları’</b> <br/><br/>1922’deki kutlamalar İşgal Güçleri Komutanlığı’nın ‘nümayiş’e izin vermemesi yüzünden, sadece, Pangaltı-Kâğıthane güzergâhındaki yürüyüşte bando eşliğinde Enternasyonal’i söyleyerek yapılmıştı. 17 Şubat-4 Mart 1923 tarihleri arasında 1135 delege ile toplanan İzmir İktisat Kongresi’nde o güne kadar ‘amele’ denilen emekçilere ‘işçi’ denilmesi, iş gününün sekiz saat olması, ücretli izin ve 1 Mayıs’ın işçi bayramı olması karara bağlanmıştı ancak 1 Mayıs bayramını, Sultanahmet Meydanı’ndaki merkezlerinde ‘İstiklal Marşı’ ile kutlayan Ankara’ya yakın Umum Amele Birliği’nin üyelerine bir şey olmazken, Babıâli Caddesi’ndeki Mürettibin Cemiyeti binasında ‘Enternasyonal’i söyleyerek 1 Mayıs’ı kutlayan Türkiye İşçi ve Çiftçi Sosyalist Partisi üyeleri geceyi nezarethanede geçirmişti. Böylece, İşgal Güçleri’nin İstanbul’un da bile kutlanabilen 1 Mayıs’ın, Cumhuriyet dönemindeki kaderi aşağı yukarı belli olmuştu. <br/><br/>1924’te, Umum Amele Birliği, İzmir İktisat Kongresi’nde kararlaştıran Mesai Kanunu’nun TBMM tarafından hala çıkarılmamasını protesto etmek için sokağa çıkmamaya ve 1 Mayıs’ı, Birlik binasında kutlamaya karar vermişti ama Ankara’nın, kapalı alandaki kutlamalara bile tahammülü yoktu. Nitekim cemiyetteki Kemalist işçiler, 1 Mayıs’a nezarethanede girdiler. <b><br/><br/>Kemalist olmak yetmiyor</b> <br/><br/>13 Şubat 1925’te patlak veren Şeyh Said İsyanı bahane edilerek 4 Mart 1925’de çıkarılan Takrir-i Sükûn Kanunu ile ülkedeki tüm demokratik haklar rafa kaldırılırken, Şeyh Said İsyanı’nı “Yobazların Sarıkları Yobaz Zümresine Kefen Olmalı! Yobazlarıyla, Ağalarıyla, Şeyhleriyle, Halifeleriyle, Sultanlarıyla Birlikte Kahrolsun Derebeylik! İrtica ve Derebeyliğe Karşı Mücadele İçin: Köylüler (Köy Meclisleri), Ameleler (Sendikalar) Etrafında Örgütlenmelidir!” adlı bir yazı ile kınayan Amele Teali Cemiyeti’nin (1924’te kurulmuştu) yöneticileri, hükümetin gözüne girmeyi yine başaramadılar ve Ankara İstiklal Mahkemesi’ne sevk edildiler. Mahkeme, 12 Ağustos 1925 tarihli kararıyla 38 kişilik bir grubu 7 yıldan 15 yıla kadar kürek cezalarına çarptırdı. En ağır cezalar, başlarına gelecekleri hissedip, mahkemeden önce yurtdışına kaçmayı akıl eden Şefik Hüsnü, Nazım Hikmet ve Hasan Ali’ye verilmişti. <br/><br/>Vaziyet böyle olunca, 1926 yılındaki 1 Mayıs kutlamaları, İstanbul’daki işçilerin, Amele Teali Cemiyeti’nde toplanarak bayramlaşmaları ve Tramvay Şirketi’ne mensup 75 kadar işçinin bayram gerekçesiyle işlerine gitmemesiyle sınırlı kaldı. <b><br/><br/>Sovyet Konsolosluğu’ndaki kutlamalar</b> <br/><br/>1927 yılının kutlamaları da merkezdeki bayramlaşmalarla geçti. 1928 yılında, gazetelerde, İstanbul’daki Sovyet Konsoloshanesi’nde yapılan 1 Mayıs kutlamaları anlatılırken, yerli komünistlerin payına, yine tutuklamalar düşmüştü. 1929’dan itibaren hükümetin 1 Mayıs alerjisi iyice arttı. 1930’da özellikle İzmir’de emekçileri 1 Mayıs’ı kutlamaya çağıran bazı yazıların ele geçirildiği bahanesiyle tutuklamalar yapıldı. 1931 ve 1932’deki küçük çaplı tutuklamaları, 1933’te TKP Merkez Komitesi’nin 1 Mayıs bildirileri bahane edilerek daha yaygın tutuklamalar izledi. <b><br/><br/>“1 Mayıs Bayramını SSCB’de geçiriniz” </b><br/><br/>İçerde komünistlere göz açtırılmazken, 1934’te “Türk sanayisinin cihazlandırılması için” Ankara’da SSCB ile bir protokol imzalanmış ve bir Türk Saylavlar Heyeti (o yıllarda milletvekili değil ‘saylav’ deniyordu), 1 Mayıs törenlerine katılmak üzere Moskova’ya ve Leningrad’a gitmişlerdi. 1935 yılında Boğazlar konusunda Türk tezlerine destek sağlamak için Türkiye’den bir başka Saylavlar Heyeti daha, Moskova’daki 1 Mayıs törenlerine katıldı. Tahmin edileceği gibi, o yıllarda Türkiye’de 1 Mayıs kutlanmıyordu. Daha da ironiği, 21 Mart 1935 tarihli <i>Cumhuriyet</i> gazetesinde yayınlanan “1 Mayıs Bayramını SSCB’’de geçiriniz” şeklindeki ilandı. Görülen oydu ki, hükümet için olay bir turizm faaliyetiydi. <br/><br/>1938’de Donanma Davası ile Nâzım Hikmet ve Hikmet Kıvılcımlı ve arkadaşlarının, 1944’de İlerici Gençlik Birliği Davası ile Mihri Belli ve arkadaşlarının tevkifatı ile CHP’li Tek Parti Dönemi biterken, ‘Çok Partili Döneme’ geçiş yılı olan 1946’da Türkiye Sosyalist Partisi (TSP) ve Türkiye Sosyalist Emekçi Köylü Partisi (TSEKP) üyeleri tutuklandı. Demokrat Parti’li 1951’de devlet geleneği bozulmadı ve TKP’nin tüm önder kadroları hapse konuldu. Böylece, ülkedeki ‘Kemalist-sol’ hareketin soluğu 1960’a kadar kesildi. Sonrasını hepimiz biliyoruz... <b><br/><br/>Taksim Cumhuriyet Abidesi</b> <br/><br/>Gelelim, devletin adeta kutsal bir alan olarak tabulaştırdığı Taksim Meydanı’na. Bugün Taksim Meydanı dediğimiz alanın ortaya çıkışı, 1732-1739 arasında, I. Mahmut’un kuzeydeki gümrah ormanlardan gelen suyu şehrin değişik bölgelerine dağıtmak üzere yaptırdığı Taksim Maskemi (su dağıtma sarnıcı) ile başlamıştı. Bölge adını bu yapıdan aldı. Ardından, bugünkü Taksim Parkı ya da Gezisi denilen bölgeye, 1780’de Topçu Kışlası (Taksim Kışlası) inşa edildi. Abdülmecid Dönemi’nde (1839-1861), bugün İTÜ’nün Taşkışla Binası olarak bildiğimiz Mecidiye Kışlası, bu kışladaki topçu subayları için Gümüşsuyu Askerî Hastanesi inşa edildi. 1850’lerde, Hademe-i Hassa ve Muzika-i Hümayun efradı için inşa edilmeye başlayan ancak Abdülaziz Dönemi’nde (1861-1876) tamamlanan Gümüşsuyu Kışlası ve askerlerin talim yaptığı Talimhane bölgesiyle birlikte Taksim’in ‘askerî’ ve ‘devletçi’ topografyası iyice belirginleşmişti. <b><br/><br/>Taksim’e farklı bir işlev kazandırılması</b> <br/><br/>1921’de Topçu Kışlası’nın avlusuna güzel bir stadyum inşa edilmişti. Ancak, 1925-1926 da yapılmıs Pervitich haritalarında, Taksim Meydanı, Taksim Maksemi önünde İstiklal Caddesi, Pangaltı, Gümüşsuyu ve Sıraselviler yollarının birleşmesinden oluşan bir genişlik olarak görülüyordu. Taksim Meydanı’na farklı bir işlev verilmesi Cumhuriyet’in ilk yıllarında oldu. Osmanlı Devleti’nin yıkılması ve yeni bir devletin kurulmasıyla birlikte başlatılan mimari atağın en önemli ayağını Taksim Meydanı’nın düzenlenmesi oluşturdu. Osmanlı döneminde, devlet ricalinin ve halkın karşılaştığı en önemli kamusal alanlar olan Sultanahmet ve Beyazıt meydanlarının bu işlevi Cumhuriyet’in ilk yıllarında da devam edecek, 1930’lardan itibaren bu işlevi Taksim Meydanı yüklenecekti. <b><br/><br/>‘Milli’ anıta ‘gayrı milli’ mimar </b><br/><br/>Önce Osmanlı Dönemi’nin ünlü ‘Levanten’ caddesi ‘Cadde-i Kebir’in adı ‘İstiklal Caddesi’ olarak değiştirildi, ama bu değişikliğin Cumhuriyet’in coşkusunu yeterince vermediği düşünülerek Taksim Meydanı’na bir de anıt-heykel dikilmesine karar verildi. 1925’te İstanbul Milletvekili CHP Müfettişi İsmail Hakkı Paşa başkanlığında bir komisyon kuruldu. Komisyon, uzun araştırmalardan sonra ünlü İtalyan heykeltıraş Pietro Canonica ile temas kurdu. <br/><br/>Canonica’nın yanına Cumhuriyet döneminin ilk heykeltıraşlarından Hadi (Bara) Bey ve Sabiha (Bengütaş) Hanım katıldı ve ekip Türk mimari tarzını tanımak ve Milli Mücadele’yi daha yakından anlayabilmek için Anadolu’nun çeşitli bölgelerine gönderildi. Ardından Canonica, 1927’de, o yıllarda Ankara’nın en önemli sosyal mekânlarından biri Etnografya Müzesi önündeki atlı Atatürk Anıtı ile Ankara Sıhhiye’deki Zafer Alanı Atatürk Anıtı’nı yaptı. Canonica’nın Türkiye’deki son eseri İzmir’de Cumhuriyet Meydanı’ndaki atlı Atatürk heykelidir. Heykelin açılışı 28 Temmuz 1932’de yapılacaktır.) <b><br/><br/>‘Milli’ anıta ‘gayrı milli’ kaynak</b> <br/><br/>Bu arada, abidenin finansmanı için bir bağış kampanyası açılmış, yaklaşık 2,5 yıl süren kampanyada, aralarında American Express Bank, Banca Commerciale Italiana, Union Bank, Yıldız Gazinosu İşletmesi Mario Serra gibi yabancı şirketlerin de bulunduğu birçok yabancı ve yerli kuruluşla, Müslüman-gayrımüslim halkın bağışları ile masrafların dörtte üçüne yakın para toplanmış, Taksim’e dikilecek heykelin yapımına İtalya’da başlanmıştı. Canonica, sözleşmeye uygun olarak heykelin yapımını Mayıs 1928’de bitirdiği halde meydanın ve kaidenin hazırlıkları bitirilemediğinden, heykel ancak Temmuz ayında Türkiye’ye getirilebilmişti. <br/><br/>Pembe Trentino ve yeşil Suza (İtalyan) mermeriyle kaplı, dört yüzünde sivri kemerlerle belirlenen, küçüklü büyüklü, açık ve kapalı nişlerden oluşan geleneksel tarzdaki dikdörtgen bir kütleden oluşan 11 metre yüksekliğindeki anıt, 8 Ağustos 1928 tarihinde TBMM Başkanı Kazım (Özalp) Paşa tarafından açıldı. Açılışta, çevre düzenlenmemiş, anıt dönemin ünlü mimarı Guillio Mongeri tarafından oluşturulan dairesel bir düzenin içinde öylece tek başına bırakılmıştı. <b><br/><br/>Resmî Tarih’in aynasından</b> <br/><br/>Taksim Cumhuriyet Abidesi, Kemalist rejimin sembolizmi açısından örnek bir anıttır. Dört cepheden oluşan anıtın Sıraselviler ve İstiklal Caddesi’ne bakan ve Milli Mücadele Dönemi’ni temsil eden geniş cephesinde, ön sırada sivil kıyafetleri içerisinde Mustafa Kemal Atatürk ve yine sivil kıyafeti ile İsmet İnönü Paşa ile o günün askerî üniforması ile Mareşal Fevzi Çakmak görülür. İsmet İnönü ve Fevzi Çakmak gibi Milli Mücadele’ye oldukça geç katılmış iki figürün varlığına karşılık, Milli Mücadele’ye Mustafa Kemal’le birlikte başlayan Kazım Karabekir, Ali Fuat Cebesoy, Refet Bele ve Rauf Orbay’a abidede yer verilmemesi dönemin siyasi tarihi ile uyumludur. Bilindiği gibi bu kişiler, Mustafa Kemal’le düştükleri siyasi anlaşmazlıklar yüzünden kademeli olarak tasfiye edilmişler, nihai darbe 1926 İzmir Suikastı davası ile vurulmuştur. <b><br/><br/>Sovyet Rusya’ya gönül borcu</b> <br/><br/>Bu figürlerin arkasındaki sırada, o yıllarda sözü edilmeyen iki figürden birinin Rusya Sovyet Federatif Sosyalist Cumhuriyeti’nin Türkiye Büyükelçisi Semyon İvanoviç Aralov, diğerinin Ukrayna Kızıl Ordusu’nun generallerinden Mihail Vasilyeviç Frunze ile figürü olduğu ileri sürülür. Bilindiği gibi Milli Mücadele sırasında Sovyetler Birliği Ankara hükümetlerine önemli miktarlarda nakit para, altın ve silah yardımı yapmış, Türk orduları bu sayede düşmana karşı durabilmişti. İngiliz’lerin yanlış istihbaratlarla Türkleri Ruslara karşı kışkırttığı bir dönemde General Frunze Mustafa Kemal’e açıklama yapmak üzere Ankara’ya gelmişti. Frunze, 1924’te, Kızıl Ordu Genelkurmay Başkanlığı, 1925’te Troçki’nin yerine SSCB Askerî Devrimci Sovyeti Başkanı, Harbiye ve Bahriye Halk Komiseri (yani Savunma Bakanı) olmuştu ve Cumhuriyet Abidesi’nin dikildiği 1928’de, Sovyetler Birliği ile işbirliği tüm hızıyla sürmekteydi. <br/><br/>1917 Şubat Devrimi’nde karşı devrimci hareketleri bastıran kahraman bir asker, Ekim Devrimi’nde Sovyet Kongresi’nde ordu delegesi, iç savaşın bitiminden itibaren Kızıl Ordu’nun örgütleyicilerinden olan Aralov ise, SSCB ile Türkiye arasındaki ilişkileri geliştirmek için Çiçerin ve Lenin tarafından 1921 yılının Kasım ayında Ankara’ya gönderilmiş, bu tarihten itibaren sadece merkezde değil cephe ve cephe gerisinde bulunmuş, Cumhuriyet’in ilanından kısa süre önce ülkesine dönmüştü. <b><br/><br/>Fedakâr Türk Anası</b> <br/><br/>Cumhuriyet Dönemi’ni temsil eden Harbiye’ye bakan diğer geniş cephede Mustafa Kemal ileri atılmış şekilde önde dururken arkasında hücuma geçmiş pozisyonda askerler ve Türk kadınları görülür. Mustafa Kemal’in ayakları altında, yere serdiği örtüsünün üzerinde bir bebek tutan ‘Türk anası’ oturmaktadır. Anonim bir hikâyeye göre, Mustafa Kemal, yağmur yağdığı halde neden örtüyü bebeğinin üzerine örtmediğini sorduğunda, bu ana, örtünün kenarını hafifçe kaldırmış ve altındaki mermileri göstermiştir. Canonica’nın bu sahneleri 26 Ağustos Taarruzu sırasında Kocatepe’de bulunan <i>Milliyet</i> (Siirt Mebusu Mahmut Soydan’ın gazetesi) gazetesinin fotoğrafçısı Ethem Hamdi Bey’in fotoğrafından yararlanarak yaptığı söylenir. <br/><br/>Anıtın iki dar cephesinde ise günün askerî kıyafetleri içerisinde iki ‘Türk askeri’ vardır. Birisi barış, diğeri ise savaş sancağı taşıyan bu askerlerin üzerinde birer madalyon içerisinde iki kadın figürü bulunmaktadır. Bunlardan birisinin yüzü peçe ile kapanmış olup, ‘eski Osmanlı kadınını’ temsil ederken, diğer kadın figürü peçesinden kurtulmuş, kendine güveni ile etrafa ışık saçan bir şekilde betimlenmiş ‘Cumhuriyet kadınını’ temsil etmektedir. <b><br/><br/>Dökülen taşlar, ters düğmeler</b> <br/><br/>Anıtın estetik düzeyi, içerdiği sembolizm ve kişilerin temsilinde ulaşılan başarı düzeyi bir yana, zamanla taşlarının dökülmesi, bronz kısımlarının aşınması, hatta bir terzinin fark ettiği üzere Atatürk’ün ceketinin düğmelerinin ters dikilmiş olması gibi konular kamuoyunu uzun yıllar meşgul etmekle birlikte, hala önemli bir sembol olmaya devam etmektedir. Mustafa Kemal’in ölümünden sonraki dönemde daha sık karşılaşılan büyük ölçekli ve mekâna baskı kuran heykellerden farklı olan Taksim Cumhuriyet Abidesi, insancıl boyutları ile çevreye saygılı bir Cumhuriyet anıtıdır. <b><br/><br/>Taksim Meydanı’nın Son 70 Yılı</b> <br/><br/>1940 yılında Vali-Belediye Başkanı Lütfü Kırdar’ın, İtalyan Mimar Henri Prost’un kentsel tasarım projesi çerçevesinde başlattığı imar faaliyetleri sırasında Taksim Kışlası’nı yıktırmasıyla ortaya çıkan alan, İnönü Gezisi (sonra Taksim Gezisi denilecekti) adıyla meydanla ilişkilendirilmişti. Ardından tarihi Ayaspaşa Mezarlığı’nın bir bölümü üzerine Atatürk Kültür Merkezi; Taksim Gezisi’nin arkasında eski Taksim Belediye Gazinosu’nun bulunduğu yere Sheraton Oteli; Gezi’nin Cumhuriyet Caddesi’ne bakan yanına yeni Taksim Belediye Gazinosu; gazinonun alt katına Belediye Sanat Galerisi ve dükkânlar, eski Osmanlı Bankası’nın yerine Inter Continental Oteli (şimdi The Marmara Oteli) inşa edildi. 1987’de, büyük yıkımlar sonucu açılan Tarlabaşı Bulvarı ile Taksim Meydanı bugünkü şeklini aldıktan sonra itibaren Taksim Cumhuriyet Abidesi, tanımsız bir boşlukta kayboldu. Anıtın etrafındaki korkuluklu, çimli ve çiçekli alan ve buna son yıllarda eklenen polis bariyerleri ise ‘Cumhuriyet kuşaklarını’ ‘Cumhuriyet’in Abidesi’ne mesafesini bir kat daha arttırdı. Halbuki 1 Mayıs’lar tarafların yakınlaşması için güzel bir fırsat yaratabilirdi...<b> <br/> <br/>Kaynakça:</b> Mete Tunçay, <i>Türkiye’de Sol Akımlar 1908-1925</i>, Ankara 1967; a.g.y., <i>Türkiye’de Sol Akımlar II (1925-1936)</i>, İstanbul 1992; Zafer Toprak, “Bir Mayıs Kutlamaları”, <i>Dünden Bugüne İstanbul Ansiklopedisi</i>, Tarih Vakfı Yayınları, 1994, C.2, s. 236-238; Şeyhmus M. Güzel, <i>Türkiye’de işçi hareketi (1908-1984)</i>, Kaynak Yayınları, 1996; H. Gezer, <i>Cumhuriyet Döneminde Türk Heykeli</i>, Ankara 1984; N. A. Banoğlu, “Taksim Cumhuriyet Abidesi’nin Tarihçesi”, <i>Atatürk Araştırma Merkezi Tarihçesi</i>, S. 25, (Kasım 1992), s. 109-125; Z. Yasa Yaman, “Cumhuriyet’in İdeolojik Anlatımı Olarak Anıt ve Heykel (1923-1930)”, <i>Sanat Dünyamız</i>, Yapı Kredi Yayınları, Kış 2002, S. 82, s. 155-169; M. Çelebi, <i>Dünden Bugüne Taksim Cumhuriyet Anıtı</i>, Ankara, 2006; Ç. Gülersoy,<b> </b><i>TAKSİM: Bir Meydanın Hikayesi</i>, İstanbul Kitaplığı Ltd, İstanbul 1986.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5333.htm), [web.archive.org (arşiv bağlantısı)](http://web.archive.org/web/20090915193256/http://www.taraf.com.tr:80/makale/5333.htm)
