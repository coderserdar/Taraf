# Hoşgörülmek mi, eşit görülmek mi

*Ayşe Hür 06.12.2009*

<div class="taraf_structure_2col_1zq">
<div class="margen_n">



 <p>“İsviçre’deki ‘minare referandumu’ndan sonra siyasetçiler, kanaat önderleri, bilim adamları, gazeteciler, sivil toplum örgütleri başta olmak üzere pek çok kişi, olayı İsviçre’nin iç politikası ile ilişkilendirmek yerine tüm Batı medeniyetine teşmil etti ve derin dinsel, felsefi, tarihsel tartışmalara girdi. Bu tartışmalar sırasında Batı medeniyetinin zaaflarına, karanlık yanlarına ayna tutuldu. Haçlı zihniyetinden, ‘Beyaz Adam’ın kibirinden, İslâmofobiden, oryantalist bakış açısından dem vuruldu. Gerçekten aydınlandık, zihnimiz açıldı. Ancak bu tartışmalarda hiç İslâm, Osmanlı ve Türk tarihine bakmadık. Bu hafta, Müslüman mahallesinde salyangoz satmayı deneyeceğim. Şeytanın avukatlığını yaparak, aynayı kendimize tutmaya çalışacağım. Bakalım aynada neler görünüyor?”   <br/><br/><br/>İslâm’a göre halk ‘Müslüman’, ‘Zımmi’ ve ‘putperest’ diye üç kategoriye ayrılırdı. Birinci kategori, ‘millet-i hâkime’ olarak toplumun en ayrıcalıklı kesimini oluştururken, üçüncü kategoriye yaşam hakkı bile tanınmadı. İkinci kategoriyi oluşturan Zımmiler ise deyim yerindeyse ‘ne ölüyorlardı, ne onuyorlardı.’ <br/><br/>İslâm’a göre, ‘Kitap Ehli’ olanlar, yani Hıristiyanlar, Museviler, Yezidiler, Dar’ül İslâm’da yaşamayı ve İslâm devletine sadakat göstermeyi kabul ederlerse kendilerine ‘Allah ve Resulü’nün Zımmesi’ verilir ve din değiştirmek zorunda bırakılmazlardı. Zımmi demek ‘aman gösterilmiş’, ‘himaye edilmiş’, ‘korunmuş’ anlamına geliyordu. İslâm’ın Zımmilik statüsünü oluşturmasının manevi gerekçesini bu kişilerin bir gün Müslümanlığa geçmeleri ihtimali, ekonomik gerekçesini ise Zımmilerin himaye karşılığında ödemek zorunda kaldıkları ‘cizye’ adlı ek vergi oluşturuyordu.   <b><br/><br/><br/><font size="3">Ömer Paktı’nın koşulları</font></b> <br/><br/>Ancak, İslâm devletine sadakat göstermek ve cizye ödemekle iş bitmiyordu. Toplumsal ve günlük yaşamda uyulması gereken ağır koşullar vardı. Bu koşulların ne olduğunu, bazı kaynaklara göre Hazreti Ömer (634-644), bazı kaynaklara göre ise II. Ömer devrinde (717-744) gayrımüslimlerle yapılan bir zimmet antlaşmasından öğrenelim. Batılı kaynaklarda ‘Ömer Paktı’, İslâm kaynaklarında ‘Amanname’, ‘Emanname’ diye geçen bu belgede şunlar söyleniyor: <b><br/><br/>“Esirgeyen ve bağışlayan Allah’ın adıyla! Bu yazı Ömer bin Hattab’a yazılmış bir mektuptur. Ordunuzla üzerimize yürüdüğünüzde, canımızı ailemizi, malımızı, mülkümüzü ve dindaşlarımızı bize bağışlamanızı istedik. Bunun karşılığında kabul ettiğimiz şartlar dahilinde yaşadığımız şehir içinde ve dış mahallelerde yeni bir manastır, kilise, hücre ya da inziva yeri kurmayacağımızı; harabeye dönen herhangi bir binamızı onarmayacağımızı ya da şehrin Müslüman mahallelerindeki binalarımızı yenilemeyeceğimizi; gece ya da gündüz, Müslümanların kiliselerimize girmesine engel olmayacağımızı; Müslüman gezginleri evlerimize buyur edip onlara üç gece yiyecek ve kalacak yer temin edeceğimizi; kiliselerimizde ve evlerimizde casuslara yataklık etmeyeceğimizi, Müslümanlara düşman olan birini saklamayacağımızı; Hıristiyan dinini özendirmeyeceğimizi ve kimseyi bu dine davet etmeyeceğimizi; İslâm dinine geçmek isteyen akrabalarımızı engellemeyeceğimizi, Müslümanlara saygı göstereceğimizi ve toplantılarımızda yerlerine oturmak istediklerinde ayağa kalkacağımızı; başlık, türban ya da terlik gibi kıyafetlerimizle ve saçımızın biçimiyle onları taklit etmeyeceğimizi; onların kullandığı ifadeleri kullanmayacağımızı ve aile adlarını almayacağımızı; eğerli ata binmeyeceğimizi, kılıç kuşanmayacağımızı, silah edinmeyeceğimizi ya da taşımayacağımızı ve yüzüklerimizin üzerine Arapça harfler kazdırmayacağımızı; şarap satmayacağımızı, başımızın ön kısmını tıraş edeceğimizi; nerede olursak olalım kendimize has giysiler giyeceğimizi; belimize kuşak bağlamayacağımızı; kiliselerimiz üzerine haç koymayacağımızı; Müslüman mahallelerinde ve pazar yerlerinde haçlarımızı ve kutsal kitaplarımızı göstermeyeceğimizi; kilise çanlarını hafifçe çalacağımızı; yanımızda bir Müslüman varken ibadetimizi yüksek sesle yapmayacağımızı; sokaklardaki geçit törenleri sırasında hurma dalları ve heykellerimizi taşımayacağımızı, ölülerimizi gömerken, Müslüman mahallelerinde ve pazar yerlerinde yüksek sesle ilahilerimizi söylemeyeceğimizi ve yanan mumlar taşımayacağımızı; hiçbir Müslüman’a vurmayacağımızı söyledik ve bu konuda söz verdik. Kendimiz ve dindaşlarımız adına bu konularda dikkatli olmaya söz veriyor ve sizden bizi himaye etmenizi bekliyoruz ve bu anlaşmanın herhangi bir maddesini ihlal ettiğimiz takdirde ceza olarak himayenizi kaybedeceğimizi ve bize düşman ve asi muamelesi yapmakta serbest olacağınızı biliyoruz” (Aktaran Sir Thomas Walker Arnold, <i>Preaching of Islam</i>, Westminster 1896, s. 52-53.)</b> <br/><br/>Okurken bile insanın nutkunun tutulmasına neden olan bu Emanname’deki kurallara uymamanın cezası ölümdü. Halife El Hâkim döneminde (919-1020) ‘Ömer Paktı’ revizyondan geçirildi. O tarihten sonra Mısır, Suriye ve Filistin’deki tüm sinagoglar ve kiliseler ya yıkıldı, ya camiye çevrildi. Daha sonraki devirlerde Zımmiler benzer yasaklarla karşılaştılar.   <b><br/><br/><br/><font size="3">“Bu dem hengâm-ı fursattır...”</font></b> <br/><br/>28 Mayıs 1453 günü, Bizans’ın başkenti Konstantinopolis uzun bir kuşatmadan sonra teslim olmaya karar verdiğinde, Fatih Sultan Mehmed ve önemli komutanlar bu teklifi kabul etme eğilimi göstermiş, ama Akşemseddin ve Molla Gürani, savaşın devamından yana tavır koyarak “Bu dem hengâm-ı fursattır bütün ada kırılsın” demişlerdi. Çünkü sulh ile teslimi kabul etmek, yağmadan, kiliselerin cami, halkın köle yapılmasından vazgeçmek demekti. <br/><br/>Fethin tanığı Osmanlı tarihçiler Tacizâde Cafer Çelebi ve Tursun Bey’e inanmak gerekirse, Fatih Sultan Mehmed 29 mayısta şehre girdiğinde neredeyse bin yıldır Ortodoks aleminin en büyük mabedi olan Ayasofya’nın kubbesine atıyla çıkmış, ardından kiliseyi çok harap bulduğunu söyleyerek Farsça bir beyit okumuştu. 1 haziranda Ayasofya camiye çevrilmiş, Fatih, hocası Akşemseddin’in imamlığında ilk namazını kıldıktan ve adına ilk hutbeyi okuttuktan sonra şehrin Osmanlı dönemi başlamıştı.   <b><br/><br/><br/><font size="3">Hoşgörünün sınırları</font></b> <br/><br/>Bizans’ın son patriği Gennadios’u İstanbul’a getirterek Ortodoks tebaanın içini rahatlatan Fatih, Temmuz 1453’te yayımladığı Emânnâme’de “...kiliseleri ellerinde ola, okuyalar ayinlerince, amma çan ve nâkus çalmayalar ve kiliselerin mescid etmeyim, bunlar dahî yeni kiliseler yapmayalar” buyurmuştu. Fethin ikinci cumasında ise haçları ve çanları kaldırdı. Bugün ‘Suriçi’ dediğimiz bölgedeki yüze yakın kilise ve manastır, Fatih veya oğlu II. Bayezid (hd 1481-1512) zamanında kiliseye çevrildi. Ayasofya’ya tuğladan minareyi ekleyip medresenin üstüne bir kat çıkan Bayezid idi. Bu girişimden kurtulan nadir kiliselerden biri Aya İrini, diğeri Moğolların Meryem’i Kilisesi idi. <br/><br/>Dahası Ömer’in Emannamesi’nde tanımlanan yasaklar, Osmanlı Dönemi’nde de uygulandı. Yani Hıristiyanlar ölülerini sessizce gömdüler. Evlerinin Müslüman mahallelerine bakan taraflarına pencere yaptırmadılar. Açıkta şarap içmediler. Müslüman mahallelerinden domuz ve haç geçirmediler. Silah taşımadılar. Bir Müslüman’la karşılaştıklarında kaldırım değiştirdiler. Müslümanlarla alçak sesle konuştular, yollarda toplanıp kendi aralarında konuşmadılar. Garip ve aşağılayıcı kıyafetler giydiler. Yeşil renk giymediler. Ermeniler kırmızı, Rumlar siyah, Yahudiler mavi şapka ve ayakkabı giydiler. Hamamlarda takunya giyemediler, camilerin önünden geçerken ayakkabılarını çıkardılar, boyunlarına çıngırak ya da işaretler taktılar ve daha nice aşağılayıcı kurala uyarak Osmanlıların o ünlü hoşgörüsüne mazhar oldular!   <b><br/><br/><br/><font size="3">Hoşgörünün genişlemesi</font></b> <br/><br/>Elbette, başta 1492’de İspanya’dan sürülen Yahudiler olmak üzere, tarihin çeşitli dönemlerinde Avrupa’daki baskılardan kaçan Yahudilerin en azından bir bölümünün Osmanlı Devleti’ni sığınması, her şeye rağmen, Osmanlı Devleti’nin Avrupalı muadillerine göre daha ‘hoşgörülü’ olduğunu düşündürür. Ancak, devletin gayrımüslim tebaasının ezici bir çoğunluğunun (Ermenilerin, Rumların, Süryanilerin, Yezidilerin vb.) gidecek başka yerleri olmadığını da biliyoruz. Sonuçta şu veya bu nedenle Zımmi statüsü ‘ehven-i şer’ idi. <br/><br/>Avrupa devletlerinin esas olarak siyasi nedenlerle Osmanlı ülkesindeki gayrımüslimlerin hamiliğine soyunmasıyla, bu kesimlerin durumları giderek iyileşti. Kanuni Sultan Süleyman ile Fransa Kralı I. François arasında 1535 tarihinde imzalanan antlaşma Osmanlı Devleti’nde yaşayan Fransızların din özgürlüğünü tanımakta ve onları din değiştirmeye yönelik baskılara karşı korumaktaydı. Bunu diğer ülkelerle imzalanan koruma antlaşmaları izledi. Biraz da Batılıların zorlamasıyla ilan edilen 1839 Gülhane Hatt-ı Hümayûn’u ve 1856 Islahat Fermanı ise Müslüman ve gayrımüslim tebaanın ‘eşit haklara sahip vatandaşlar’ olma sürecinde tarihi bir dönüm noktasıydı. Bugün ayakta olan kiliselerin ezici çoğunluğu, Tanzimat’tan sonra inşa edildi. Ancak ‘gâvura gâvur diyememenin’ sıkıntısı on yıllarca sürdü.   <b><br/><br/><br/><font size="3">Fetih, Meşrutiyet, tehcir ve ihtida</font></b> <br/><br/>Trabzon, Fatih Sultan Mehmed’in ordularının sefer kronolojisine dayanan kaynaklara göre 15 Ağustos 1461’de, şehrin fethini Macaristan’a bildiren bir Venedik belgesini esas alan İsmail Hakkı Uzunçarşılı’ya dayanan Türk Tarih Kurumu’na göre, 26 Ekim 1461’de Osmanlılarca fethedilmişti. O sırada dört-beş bin kişi civarında olduğu sanılan şehir nüfusunun ezici çoğunluğunu Ortodoks Hıristiyanlar oluşturuyordu. Kaynaklarda ‘Pontuslular’ ya da ‘Pontuslu Rumlar’ diye anılan ve Rumcanın değişik bir diyalektini kullanan bu grubun dışında, biraz da Ermeni, Cenevizli ve Venedikli (‘Latinler’) vardı. <br/><br/>Fetih sırasında şehir halkının bir kısmı kılıçtan geçirildi, bir kısmı Padişahın haremine katıldı, bir kısmı ise çeşitli amaçlarla İstanbul’a götürüldü. Ardından aynen imparatorluğun diğer yerlerinde olduğu gibi, şehri ‘şenlendirmek’ için, Niksar, Amasya, Ladik, Osmancık, İskilip, Gümüş(hane), Çorum, Merzifon, Tokat, Turhal, Zile, Samsun başta olmak üzere 19 yerleşim yerinden Müslüman ahali getirildi. Bu konudaki nadir kaynaktan biri olan 1486 Tapu Tahrir Defteri’ne göre, şehirde yaşayan 6.711 kişiden 1.290’u Müslüman’dı. Bunların yaklaşık yüzde 80’i ‘Sultan’ın emri ile şehre sürgün edilen cemaatler’, kalan bölüm ise ‘Trabzon’a kendi istekleriyle yerleşenler’di. Şehrin Hıristiyan nüfusu, kayıtlardaki adıyla ‘cemaat-i Gebran (Gavûrlar toplumu) ise 5.421 kişiden oluşuyordu. Yani fetihten 25 yıl sonra, Trabzon şehrinin nüfusunun yüzde 80,88’i ‘Zımmi’ (yüzde 65 Rum, yüzde 12,5 Ermeni, yüzde 3 Latin Katolik), yüzde 19,12’si Müslüman’dı.   <b><br/><br/><br/><font size="3">Şehrin Müslümanlaşması</font></b> <br/><br/>1553 yılı Tapu Tahrir Defteri’ne göre, şehrin nüfusu 6.100’e indiği halde, Müslüman nüfus yüzde 183,5 artarak 2850 kişiye ulaşmıştı. Buna karşılık Rumların yüzde 65, Ermenilerin yüzde 40 azaldığını görülüyordu. Yani şehir giderek ‘Müslümanlaşıyordu.’ Bunun bir nedeni, şehrin gayrımüslim nüfusunun bir bölümünün İstanbul’a göç ettirilmesi ise bir nedeni de gönüllü ya da zorunlu ‘ihtida’ olmalıydı. Defterde kendi adı ‘Abdullah’ olan iki kişiye karşılık baba adı Abdullah olanların sayısının 163 olması bu kanıyı güçlendiriyordu, çünkü, diğer dinlerden Müslümanlığa geçenlere ‘Allah’ın kölesi’ anlamına gelen ‘Abdullah’ adının verilmesi geleneği biliniyordu. (İhtida eden Ermenilere ise ‘İskender’ adının verildiği sanılıyor.) <br/><br/>1583 yılına ait Tapu Tahrir Defteri’nde ise Trabzon’un Müslüman nüfusunun yüzde 99 oranında artarak 5.670’e ulaştığı, Hıristiyan nüfusun ise sadece yüzde 46 artarak 4.905 kişide kaldığı görülüyordu. O yıllardaki doğum oranlarının yüzde 3’ü aşmadığı bilindiği ve kayıtlarda şehre yeni iskânın olduğuna dair bir ibare olmadığı için, nüfus yapısını esas değiştiren faktörün ‘ihtida’ olduğunu ileri sürmek mümkündü. Nitekim defterde kendi adı ‘Abdullah’ olan bir kişiye karşılık, baba adı ‘Abdullah’ olan 256 kişi vardı.   <b><br/><br/><br/><font size="3">Gönüllü mü, zorla mı </font></b><br/><br/>Sonuç olarak, 1583 yılında Trabzon’da yaşayan Müslüman ahalinin en az yüzde 44.7’si birinci ya da ikinci kuşak ‘mühtedi’ (din değiştirmiş) idi. Bazılarına göre ‘ihtida’, İslâm dininin cazibesinden kaynaklanırken, bazılarına göre, gayrımüslimlerin can ve mal güvenliğine sahip olmaması gibi zorlayıcı sebepler ağır basıyordu. Özellikle izlenen vergi politikaları bu açıdan önemli rol oynamıştı. Örneğin şehirli Hıristiyanlar, hane başına 25 akçe ‘ispençe’ denilen vergi öderken, Müslümanlar daha düşük oranda ‘çift resmi’ yükümlülükleri olduğu halde bunu düzenli vermezlerdi. Dahası, ‘ihtida’ edenlerin ‘ispençe’ yükü eski dindaşlarına aktarıldığı için 30 akçeye kadar çıkıyordu.   <b><br/><br/><br/><font size="3">Aslına dönenler</font></b> <br/><br/>Trabzon ve havalisinde, zorunlu ihtidanın tarih boyunca sürmüş olduğunu, 1908’de Meşrutiyet’in ikinci kez ilanı ile ortaya çıkan özgürlük havasında yaşananlardan öğreniyoruz. O sırada Trabzon Valiliği’nde Maiyet Memuru olan A. Faik Hurşit (Günday) Bey anılarında şunları anlatıyor: “Meşrutiyetin ilanını müteakip Yomra, Maçka, Tonya, Şarlı nahiyelerinde Müslümanların tanassur etmeye [Hıristiyanlığa geçmeye] başladıkları görüldü. Hatta bu yüzden birçok köylerde vukuatlar olmakta idi. Meselâ ölen bir adamın cenazesini defnetmek için Rum Ortodokslar o adamın Ortodoks olduğunu, Müslümanlar da müslüman olduğunu iddia ediyor ve her biri ölüyü kendisinin gömeceğini ileri sürüyordu. Hükûmetçe yapılan tahkikatte bazan Ortodokslara, bazan da Müslümanlara veriliyor ve bazan da mesele hal edilemediği için hükümet tarafından defnediliyordu. Bu adamların ellerindeki nüfus tezkerelerinde Müslüman oldukları ve Müslüman ismi yazılı olduğu ve babasının da Müslüman olduğu görülüyordu. Buna rağmen kendileri Ortodoks olduklarını ve isimlerinin Yani ve Niko gibi Rum isimleri olduğunu, gizli din taşıdıklarını söylüyorlardı. Kendileri Osman Paşa Müslümanı olduklarını ve meşrutiyete kadar babaları ve kendileri ve aileleri efradı gizli Ortodoks dinini ve zahirende Müslüman gözükmek suretiyle Ortodoksluklarını muhafaza ettiklerini söylüyorlardı. Haznedârzade ailesinin 1260 (Miladi 1844) tarihindeki son valisi Osman Paşa tarafından ismi geçen nahiyelerdeki Rom [Rum] Ortodoksları cebren Müslüman yapılmış olduğu için Meşrutiyetin ilanıyla başlayan irtidât keyfiyetinin hakikati anlaşılmıştı...” (Günday, <i>Hayatım ve Hatıralarım</i>, Çelikcilt Matbaası, 1960, s. 21-23.)   <b><br/><br/><br/><font size="3">Can pazarındaki Ermenilerin ihtidası</font></b> <br/><br/>II. Abdülhamit döneminde, 1894-1896 tarihleri arasında Urfa ve Sason’da Batılı kaynaklara göre 75 bin ila 300 bin arasında, Osmanlı ve Türk kaynaklarına göre bir kaç bin gayrımüslimin hayatını kaybettiği toplumlar arası çatışmalar sırasında, özellikle Ermeni cemaatinin üyeleri, canlarını ve mallarını korumak için topluca ihtida ettikleri biliniyor. Batılı ülkelerin tepkilerinden çekinen Saray, bu talepleri geri çevirdiyse de, bölgedeki Müslüman halkın açık baskıları, yerel yöneticilerin gizli baskılarının etkisiyle binlerce kişi Müslümanlığa geçti. Bu gruplar, olayların yatıştığı 1902 yılından itibaren tekrar eski dinlerine döndüler. Ancak yeni bir ihtida dalgası yoldaydı. <br/><br/>1915 Ermeni Tehciri, can pazarına düşen Ermenilerin topluca Müslümanlığa geçmesine neden oldu çünkü, başlangıcınca din değiştirmeyi kabul eden Ermenilerin yerlerinde kalmasına izin verilmişti. Hatta bazı bölgelerde bu konuda zorlamalar yapılıyordu. Merzifon’dan yazan Amerikalı bir öğretmen, “Müslümanlığı kabul edenlerin kalmasına müsaade ediliyor. Başvuruların kabul edildiği avukatlık büroları Müslümanlığa geçiş başvurusu yapan insanlarla dolup taşıyor. Birçokları bunu çocuklarının ve eşlerinin emniyeti için yapıyorlar” derken, Alman Konsolos Kuckoff 4 Temmuz 1915’te, “Samsun civarındaki bütün köyler Müslümanlaştırıldı, aynı şekilde Ünye’deki köyler de Müslümanlaştırıldı” diyordu. Alman Büyükelçisi Wangenheim 7 Temmuz 1915’te “Trabzon’da Ermeniler tehcirden kaçmak, canlarını ve mallarını kurtarabilmek için kitleler halinde İslâmiyet’e geçmişlerdir” diye yazıyordu.   <b><br/><br/><br/><font size="3">İhtidanın ecele faydası yok</font> </b><br/><br/>Fakat din değiştirenlerin sayısının çok fazla olması üzerine, bölgelere yollanan bir yazı ile Ermenilerin inanç nedeniyle değil, sadece memlekette kalmak için din değiştirdikleri söylenerek, din değiştirseler bile sürülmeleri istenmişti. Daha sonra bu değişiklik birçok vilâyete tek tek bildirilecek ve din değiştirenlerin de sürülmeleri istenecekti. Bazı bölgelerde hâlâ din değiştirmeye izin verildiği, memurların bu konuda Ermenilere yardımcı oldukları haberlerinin gelmesi üzerine ise, bizzat Talat Paşa tarafından “mahrem ve bizzat hal olacaktır” kaydıyla tüm bölgelere bir tamim yollandı ve 1 Temmuz genelgesi hatırlatılarak hiçbir istisnai uygulamaya müsaade edilmeyeceği bildirilerek din değiştirenlerin yerlerinde bırakılmaları yasaklandı. <br/><br/>Çeşitli vesilelerle Cumhuriyet dönemindeki ‘dinsel hoşgörü’ (!) hikâyelerimizi anlatmıştım. Yeri geldikçe ve fırsat buldukça anlatmaya devam edeceğim. Ancak bu kadarı bile ‘iğneyi kendimize, çuvaldızı başkalarına batırmak’ gerektiğini göstermiyor mu?   <b><br/><br/>Not:</b> <i>Christians and Jews in the Ottoman Empire: The Functioning of a Plural Society, (Yay. Haz.: </i>B. Braude ve B. Lewis), <i>2 </i>cilt, New York, 1982; Bat Ye’or, <i>The Dhimmi: Jews and Christians under Islam</i>, Cranbury, NJ: Fairleigh Dickinson University Press/ Associated University Presses &amp; London: AUP, 1985 ; Sir Thomas Walker Arnold, <i>Preaching of Islam</i>, Westminster 1896; Heath W. Lowry, <i>Trabzon’un Türkleşmesi ve İslâmlaşması</i>, Boğaziçi Üniversitesi Yayınları, No. 159, İstanbul, 1981; A. F. Hurşit Günday, <i>Hayatım ve Hatıralarım</i>, Çelikcilt Matbaası, 1960; Andreadis Yorgo, <i>Gizli Din Taşıyanlar</i>, Belge Yayınları, İstanbul, 1999; Taner Akçam, <i>Ermeni Meselesi Hallolunmuştur</i>, İletişim, 2008; Selim Deringil, “The Armenian Question is Finally Closed”: Mass Conversions of Armenians in Anatolia during the Hamidian Massacres of 1895–189”, <i>Comparative Studies in Society and History</i>, 2009, 51 (2), s. 344-371; Selim Deringil “‘There is no Compulsion in Religion’: Conversion and Apostasy in the Late Ottoman Empire, 1839–1856,” <i>Comparative Studies in Society and History</i>, 40 (2000), s. 547–575.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/8881.htm), [web.archive.org (arşiv bağlantısı)](http://web.archive.org/web/20091212082003/http://taraf.com.tr:80/makale/8881.htm)
