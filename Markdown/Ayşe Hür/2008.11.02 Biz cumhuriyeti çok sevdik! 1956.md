# Biz cumhuriyeti çok sevdik!

*Ayşe Hür 02.11.2008*

<div class="taraf_structure_2col_1zq">
<div class="margen_n">



 <p>Cumhuriyet’in en görkemli kutlanışı 10. yılda olmuştu. Bugünden baktığımızda anlamakta güçlük çekeceğimiz bir heyecanla yapılan kutlamalar için, 11 Haziran 1933 tarihinde bir kanun bile çıkarılmıştı. O yılın mirası olan 10. Yıl marşını hala coşkuyla söyleyen milyonlar var. (10. yıl kutlamalarına dair kısa bir özeti, yazının web nüshasında bulabilirsiniz.) Mustafa Kemal’in hasta olduğu 15. yıl kutlamaları hüzünlü geçmiş, ‘Cumhuriyet’in iyiliklerini ruhlara sindirmek’ şiarı ile yapılan 25. yıl kutlamaları ise daha canlı olmakla birlikte 10. Yıl kutlamalarının yanında çok sönük kalmıştı. Şeker Bayramı’na rastlayan 50. yıl kutlamalarına Bekir Sıtkı Erdoğan’ın bestelediği ama belleklerde pek yer etmeyen 50. Yıl Marşı ile çeşitli ‘Türk baleleri’ damgasını vurmuş, fakat 10. yılın coşkusu yine tekrarlanamamıştı. <b><br/><br/>85. YIL COŞKUSU .</b> 75. yıl kutlamaları, giderek azalan coşkuyu yeniden oluşturmak için iyi bir fırsat oldu ve kamu kuruluşlarınca hazırlanan 38 milyon dolarlık 150 kadar proje ve çeşitli sivil toplum kuruluşları tarafından önerilen 2 milyon dolarlık 30 kadar projeyle kutlamalara içerik kazandırıldı. Kamu binalarında, hala 75. Yıl logosunu taşıyan tabelaları görmek mümkün. 85. yılı ise, görkemli resepsiyonlar ve havai fişek gösterilerinin ışıltısında, ama laiklik, anayasa, ordu-devlet-toplum ilişkileri, Kürt meselesi, Ergenekon Davası, dünya ekonomik krizi, AB ile tıkanan ilişkiler gibi çok temel ve derin sorunların gölgesinde, daha doğrusu bunlar yokmuş gibi davranarak ‘kutladık’. Ben de, düşünce dünyamızda egemen olan yüzeysellik modasına uyarak, bu haftaki yazımda sadece Cumhuriyet’in nasıl ilan edildiğini anlatmakla yetineceğim. Kıssadan hisse çıkarmak elbette serbest… <b><br/><br/>YENİ BİR DÖNEM .</b> Mustafa Kemal’in en yakın arkadaşlarından yazar Falih Rıfkı (Atay), <i>Çankaya</i> adlı eserinde, 11 Ekim 1922’de Mudanya Mütarekesi’nin imzalanmasının ardından Halide Edip (Adıvar), Yakup Kadri (Karaosmanoğlu), Ruşen Eşref (Ünaydın), Asım (Us) Bey’le birlikte, ‘Yunan zulümleri üzerine belge toplamak üzere’ gittikleri Bursa seyahatinden söz ederken, Bursa valisinin Mustafa Kemal’i karşılama programına Sultan Osman’ın Türbesi’nin ziyaretini de koyduğunu görünce, “Mustafa Kemal’in bu ziyarette bulunacağını zannetmiyorum” demesinin hazır bulunanlar tarafından nasıl şaşkınlıkla karşıladığını anlattır. Ardından devam eder: “Mustafa Kemal’in İstanbul’a giderek yeni bir sadrazam olmayacağını pek iyi biliyorduk. Hanedan intihar etmişti. Ortaçağda olsaydık Mustafa Kemal’e biat edileceği ve hanedanın isim değiştireceği zamanda idik. Yirminci asırda, çöken hanedanların yerine cumhuriyetler gelir. Mustafa Kemal’in devlet reisi olmaktan başka hiçbir şey olmasına ihtimal yoktu.” (s.331-332)<br/><br/><b>SALTANATIN İLGASI.</b> Falih Rıfkı haklıydı, nitekim bu konudaki ilk adım olan ‘Saltanat’ın ilgası’ işi, çok değil dokuz gün sonra tamamlanmıştı. İtilaf Devletleri’nin Lozan’a hem İstanbul hem de Ankara hükümetlerinin temsilcisini çağırması üzerine, Saltanatın ilgasına dair kanun teklifini Meclis’in tek Hürriyet ve İtilaf Fırkası kökenli üyesi, Sinop Mebusu Rıza Nur hazırlamıştı. Teklifi ilk imzalayanlar arasında saltanata ve hilafete bağlılığıyla tanınan Rauf (Orbay) da vardı. Mustafa Kemal ise teklife 81. kişi olarak imza koymuştu. 30 Ekim günü önergenin kabulü için gereken çoğunluk sağlanamadığı için görüşmeler ertesi güne ertelenmiş, oturum değişiklikler için yeter sayının bulunmayacağı anlaşılınca, tatil edilmişti. 31 Ekim günü meclis çalışmazdı 1 Kasım’da, saat 6.45’de tekrar toplandığında sinirler iyice gerilmişti. İkinci Grubun lideri Erzurum Mebusu Hüseyin Avni Bey ve 25 arkadaşının Saltanatın ilgasından sonra Hilafetin korunması yolundaki ifadelerini öneriye ekletmelerinden sonra, Saltanatın kaldırılmasında hemfikir olunduğu halde Halifelik konusunda kafaların karışık olduğunu gören Mustafa Kemal kürsüye çıkmış ve Halifeliğin ve Sultanlığın tarihine ilişkin gece yarısına dek süren uzun bir konuşmaya yapmıştı. <br/><br/><b>BAZI KAFALAR KESİLECEKTİR! . </b>Ancak bu uzun konuşmaya rağmen, 23 kişilik komisyon üç saat süren dini tartışmalar sonunda hala yönergeye son halini veremeyince, iki gündür mutat akşam yemeklerini kaçırdığı için zaten sinirli olan Mustafa Kemal’in sabrı taştı ve bir sıranın üstüne çıkarak “…Mesele zaten emrivaki olmuş bir hakikati ifadeden ibarettir. Bu mutlaka olacaktır. Burada toplananlar, Meclis ve herkes meseleyi tabii görürse, fikrimce uygun olur. Aksi takdirde yine hakikat usulü dairesinde ifade olunacaktır. Fakat ihtimal bazı kafalar kesilecektir” diye biten meşhur konuşmasını yaptı. Komisyon Başkanı Ankara mebusu Hoca Mustafa Efendi, durumun nezaketini anlayarak, “Efendim, biz meseleyi başka nokta-i nazardan mütalaa ediyorduk. İzahatınızdan tenevvür ettik [aydınlandık]” diye ustaca çark etmiş, meclis 2 Kasım gecesi saat 3.00 de tekrar toplanmış ve Birinci Grup adına Mustafa Kemal’in, İkinci Grup adına Hüseyin Avni Bey’in lehte konuşmalarını takiben ‘gök gürültüsünü andıran alkışlar arasında’ ‘Saltanat ilga’ edilmişti. Lazistan Mebusu Ziya Hurşit mazbataya itiraz etmek için sürekli söz istemiş ancak kendisine söz verilmemişti. Ziya Hurşit’in yasaya karşı olduğunu söyleyerek kararın oybirliği ile değil, oy çokluğuyla kabul edildiği şeklinde yazılması önerisi de dikkate alınmamıştı. (Ziya Hurşit, 1926’da Mustafa Kemal’e İzmir’de suikast düzenlemek suçundan asılacaktı.) <br/><br/>İki maddeli kanunun 1. maddesinde Misak-ı Milli sınırları içinde TBMM hükümetinden başka hükümet tanınmayacağı kesin bir dille belirtilirken, 2. maddesinde “Hilafet Osmanlı Hanedanına aittir….Türkiye Devleti, Hilafet makamının dayanağıdır” denmekteydi. Bu kararın alınmasından sonra ilk yapılan iş Lozan’a gidecek heyetin seçilmesi oldu. Müfid Efendi’nin okuduğu Türkçe dua ile kanun onandı ve işlem tamamlandı. <br/><br/><b>VAHDETTİN’İN GAYBUBETİ .</b> Bunlar olurken, Vahdettin, son bir ümitle yaveri vasıtasıyla, Ankara hükümetinin İstanbul’daki temsilcisi Refet (Bele) Paşa’ya Mustafa Kemal’le görüşmek istediğini söylemiş, isteğini yazılı olarak tekrarlaması istenince bir daha girişimde bulunmamıştı. Refet Paşa’nın Yıldız Sarayı çevresinde güvenlik çemberini iyice sıklaştırması üzerine iyice korkan Vahdettin, bir kaç gün sonra İstanbul’daki İşgal Kuvvetleri Komutanı General Charles Harrington’a “İstanbul’da hayatımı tehlikede gördüğümden İngiltere Devlet anlayışına iltica ve bir an evvel İstanbul’dan naklimi talep ederim efendim” şeklinde bir mektup yazmıştı. (Mektubu Halife-i Müslümîn diye imzalamıştı.) Vahadettin ve maiyetindeki 9 kişi, 17 Kasım 1922 sabahı saat 6.00’da iki İngiliz Kızılhaç Ambulansı ile önce Tophane rıhtımına, oradan da İngilizlerin HMS Malaya gemisine götürülürken, Refet Paşa Ankara’ya Vahdettin’in ‘Sarayburnu’ndan gaybubet eylediğini’ (gözden kaybolduğunu) müjdelemişti. (Saltanatın ilgası ile Vahdettin’in yurtdışına kaçışı arasındaki 17 günlük dönemde, kendisine dokunulmaması, günümüzün meşhur ‘Vahdettin hain miydi, değil miydi?’ tartışmaları açısından ilginç olmalıdır.) <br/><br/><b>PRÜZLERİN GİDERİLMESİ .</b> Saltanat kaldırılmış, padişah kaçırtılmıştı ama rejimin şekli hala belli değildi. Bunun halledilmesi için, bir dizi siyasi manevraya daha gerek duyulacaktı. Önce, Birinci Meclis’in Lozan’ı Musulsuz imzalamayacağını anlaşıldığı için meclisin yenilenmesi kararı alındı. Bu karara, Mustafa Kemal’e muhalefet edenlerin oluşturduğu İkinci Grup da karşı çıkmamıştı. Meclis’in tatile girmesinden sadece bir gün önce, 15 Nisan’da, Mustafa Kemal’in yandaşı Birinci Grup’un oylarıyla Hıyanet-i Vataniye Kanunu’nda alelacele bir değişiklik yapılarak Millet Meclisi Hükümeti’ne muhalefet etmek ve Saltanat’ın yeniden kurulması için kampanya yürütmek ‘vatana ihanet’ kapsamına alındı. Sonuçta, 11 Ağustos 1923’de açılan ikinci meclise üç kişi dışında, hep Mustafa Kemal’in elleriyle seçtiği adayların girmesi başarıldı. <br/><br/>İki gün sonra Mustafa Kemal oybirliği ile meclis başkanı seçildi. Aynı gün Lozan görüşmeleri yüzünden İsmet Paşa ile çatışan Rauf Bey başbakanlıktan çekildi ve Mustafa Kemal’in yakın arkadaşı Ali Fethi (Okyar) Bey başkanlığındaki yeni hükümet, 23 Ağustos 1923’te, Musulsuz Lozan Barış Antlaşması’nı onaylayarak (14 ret oyu vardı) Mustafa Kemal ve ekibini büyük bir dertten kurtardı. Lozan gereği, 2 Ekim’de İtilaf Devletleri İstanbul’dan çekilince, o güne dek gündeme getirilmesi yakışık almayan İstanbul’un başkentlikten ıskatı meselesi ele alındı ve 13 Ekim’de Ankara başkent ilan edildi. Sıra rejimin adını koymaya gelmişti. <br/><br/><br/><b><font size="4">Cumhuriyet ‘milli sır’ mıydı?</font></b> <br/><br/>“Meşrutiyet, köhneleşmiş ve tutarlılığını kaybetmiş olan Osmanlı İmparatorluğu’nun gövdesi üzerine değil, aksine Türk çoğunluğunun yaşadığı kısım üzerinde oturtulmalı, düşmanlarının yapacağı bir tasfiye yerine ihtilal idaresi, tek başına, bir Türk Devleti kurmalıdır.” (Ali Fuat Cebesoy, <i>Sınıf Arkadaşım Atatürk</i>, 1981, s.114) 1905 veya 1907’de sarf edildiği iddia edilen bu sözler Mustafa Kemal’in kafasında ‘cumhuriyet’ fikrinin çoktan var olduğuna karine olarak kabul edilir. <br/><br/>Londra’da yaşayan Sultan Vahdettin’in yeğeni Prens Sami’nin 1951’de Haluk Yusuf Şehsuvaroğlu’na anlattıklarına bakılırsa, Samsun ve havalisinde bozulan asayişin düzeltilmesi için Osmanlı ileri gelenlerinden hazırlanan bir liste Padişah’ın önüne çıkarıldığında, Padişah parmağını Mustafa Kemal’in isminin üzerine koyarak ‘O gitmelidir’ dediğinde Mustafa Kemal’in isminin karşısında ‘Cumhuriyetçidir’ yazdığını görmüştür. (Aktaran Hamza Eroğlu, <i>Atatürk ve Cumhuriyet</i>, TTK Yayınları, 1989, s. 20.) <b><br/><br/>YAZIN MAZHAR BEY! .</b> Daha sonra ‘Milli Sır’ adıyla karşımıza çıkacak bir başka iddiaya göre, 7/8 Temmuz 1919 gecesi, Erzurum’da, sabaha karşı Mustafa Kemal, Mazhar Müfit ve Süreyya beylere ‘sonuna kadar mahrem kalmak’ koşuluyla (başka şeylerin yanı sıra) şunları yazdırır: “Zaferden sonra şekli hükümet Cumhuriyet olacaktır…İki, padişah ve hanedan hakkında zamanı gelince, icap eden muamele yapılacaktır. Üç…” (Mazhar Müfit Kansu, <i>Erzurumdan Ölümüne Kadar Atatürk’le Beraber</i>, C.I. Ankara, 1988, s. 31-32.) <br/><br/>Şevket Süreyya Aydemir’e göre, Mustafa Kemal’in en yakınındakilerden İsmet Bey, Sakarya harbinin cereyan ettiği 1921 yılı ortasında, Garp cephesinin Sivrihisar karargahında, Yakup Kadri ve Halide Edip’e ilerde Cumhuriyet rejiminin kurulmasının zorunlu olduğundan söz etmiştir. (<i>Tek Adam</i>, Cilt III, Yükselen Matbaası, 1965, s. 155) <br/><br/>Kazım Karabekir ise, 1922 Eylülünde Bursa’da buluşan Milli Mücadele liderlerinin, üzerinde konuştuğu siyasi formüllerden birinin Mustafa Kemal’in en küçük şehzadeye hilafet ve saltanat naibi ve aynı zamanda diktatör yapılması olduğunu iddia eder. Formülü Fevzi ve İsmet paşalar önermiştir, ama Karabekir, fikrin Mustafa Kemal’den çıktığını düşünmektedir. ( Uğur Mumcu, <i>Kazım Karabekir Anlatıyor</i>, UM:AG Yayınları, 1990, s. 42) <br/><br/><b><i>NEUE FREİE PRESSE</i>’NİN HABERİ .</b> 23 Eylül 1923 tarihli <i>Neue Freie Presse</i> adlı Avusturya gazetesinde çıkan bir haber bu tartışmalara nokta koyacaktır. Habere göre Mustafa Kemal, basında Teşkilat-ı Esasiye’de (anayasa) tadilat yapıldığına dair haberler hakkında “… bütün bu tadilat cumhuriyet esasına müteveccih (yönelik) olacaktır. Türkiye hal-i hazırda olduğu kadar istikbalde de daha fazla demokratik bir cumhuriyet olacaktır. Hiçbir suretle Garp cumhuriyetlerinin sisteminden farklı olmayacaktır. Türkiye’nin bu cumhuriyetlerden ayrıldığı bir şekil meselesinden başka bir şey değildir” demiştir. <br/><br/>27 Eylül günü bu demecin resmen doğrulanmasıyla kamuoyunda ateşli bir tartışma başlar. 4 Ekim’de CHF divanı, devletin adının Türkiye Cumhuriyeti olmasını kararlaştırır. 7 Ekim’de <i>Yeni Gün</i> gazetesinde yayınlanan sorulu cevaplı makalede “Hayır, cumhuriyet ilan olunmayacaktır. Zaten mevcut olan idarenin cumhuriyet olduğu söylenecektir…” denmektedir. İstanbul’da yayınlanan <i>Tevhid- Efkâr</i>’ın 19 Ekim tarihli nüshasında ise yapılacak değişiklikleri saptamakla görevli ‘Mütehassıslar Encümeni’nin Mustafa Kemal başkanlığında İstasyon Binası’nda çalışmasını alaya alarak, ‘Bizim bildiğimize göre cumhuriyet istasyon binalarında değil, millet meclislerinde doğar. İstasyon binasından ise olsa olsa tren çıkar’ denmektedir. Gazeteye göre, cumhuriyet tartışmaları CHF’yi ikiye bölmüştür. <br/><br/>Gazete haklıdır, çünkü Milli Mücadele’nin önemli adamlarından Rauf (Orbay) Bey, 4 Ağustos’ta Ankara’dan ayrılıp önce Sivas’a sonra İzmir’e geçmiş, Refet (Bele) Bey ve Dr. Adnan (Adıvar) Bey’le buluşmuştur. Milli Mücadele’nin kahraman komutanı Kazım Karabekir Paşa, görevli olarak bulunduğu Sarıkamış’tan ayrılarak, İstanbul’a gelmek üzere Trabzon’a doğru yola çıkmıştır. Bir diğer önemli komutan Ali Fuat (Cebesoy) Paşa TBMM İkinci Başkanlığı görevinden istifa dilekçesini vermiştir. Kısaca taraflar ‘cephede’ yerlerini almaktadır. <br/><br/><b>SUNİ HÜKÜMET KRİZİ .</b> İşte tam bu sırada, Mustafa Kemal’in has adamlarından hükümet başkanı Ali Fethi (Okyar) Bey aynı zamanda üstlendiği Dahiliye Vekilliği’nden yorgunluk gerekçesiyle istifa eder. CHF grubunun Mustafa Kemal’e danışmadan, Rauf Bey’i Meclis İkinci Başkanlığına, Erzincan Mebusu Sabit Bey’i de Dahiliye Vekilliğine seçmesi, Mustafa Kemal tarafından bir hükümet krizine dönüştürülür ve Mustafa Kemal’in baskısıyla hükümet 27 Ekim’de istifa eder. Bunun üzerine o ana kadar Ankara’da kalan Ali Fuat Paşa da İstanbul’a doğru yola çıkar. <br/><br/>Muhalefetin ağır topları Ankara dışında olduğu 28 Ekim gecesi, Mustafa Kemal İsmet Paşa, Milli Müdafaa Vekili Kazım (Özalp), eski Kolordu kumandanlarından Sinop Mebusu Kemalettin Sami ve Milli Mücadele Kocaeli Grubu Kumandanı Halit Paşa, Rize Mebusu Ekrem ve Afyon Mebusu Ruşen Eşref Bey’i Çankaya’da yemeğe alıkoymuş ve tüm yemek boyunca dalgın ve sessiz duran Mustafa Kemal, birden ‘Yarın Cumhuriyet ilân edeceğiz” demiştir. Daha sonra diğer misafirlerini uğurlamış, İsmet Beyle ikisi, ertesi gün sunulacak teklif üzerine çalışmışlardır. (Aktaran Şevket Süreyya Aydemir, <i>Tek Adam</i>, Cilt III, Yükselen Matbaası, 1965, s. 153.) <br/><br/><b>YAŞASIN CUMHURİYET! .</b> 29 Ekim günü Pazartesi günü saat 10.00 da toplanan CHF grubunun yeni hükümeti kuramamasıyla başlayan tartışmalar, Mustafa Kemal’in 13.30 da kürsüye çıkarak ‘eksiklik ve yanlışlığın uygulanmakta olan usûl ve şekilde olduğunu, bunun da ancak Cumhuriyet idaresi ile giderilebileceğini’ söylemesiyle yeni bir merhaleye girer. Konu meclise taşınır ve bir dizi başka oylamadan sonra, saatler 20.30’u gösterdiğinde Mustafa Kemal’in hazırladığı değişiklik önergesi ‘Yaşasın Cumhuriyet!’ haykırışları arasında oylamaya katılan 158 kişinin oyuyla kabul edilir. Cumhuriyet’e evet diyenler arasında Rasih (Kaplan) Hoca, Mehmet Emin (Yurdakul) Bey, Şeyh Saffet Efendi gibi muhafazakar üyeler de vardır. Fakat, Meclis’in toplam üye sayısının 270 civarında olduğu ve bu üyelerin neredeyse tamamının Mustafa Kemal elleriyle seçtiği üyeler olduğu hatırlanınca, bu tarihi oylamaya sadece 158 milletvekilin katılması manalıdır. <br/><br/><b>DURUMUN TAVZİHİ .</b> Önergede dikkati çeken husus, ‘Cumhuriyet’in ilanından’ değil, ‘Türkiye Devleti’nin hükümet şeklinin Cumhuriyet olduğunun açıklığa kavuşturulmasından’ (kullanılan terim ‘tavzih’tir) söz edilmesidir. Tavzih işi, Anayasa’nın 1. maddesine ‘Türkiye Devletinin şekl-i hükümeti cumhuriyettir’ cümlesinin eklenmesiyle yapılır. Ancak hemen ardına, daha önceki metinde olmayan “Türkiye Devletinin dini, din-i islamdır, resmi lisanı Türkçedir’ şeklinde yeni bir madde getirilir. Bunun muhafazakar kesimlere verilmiş bir sus payı olduğu açıktır. Ayrıca ‘cumhurbaşkanlığı’ konusuyla ilgili iki yeni madde ile bazı maddelerde de değişiklikler yapılır. <br/><br/>Bundan sonra cumhurbaşkanı seçimine geçilmiş, seçime katılan 158 kişinin tamamının oyunu alan Mustafa Kemal Türkiye’nin ilk cumhurbaşkanı olmuştur. (Daha önceki oylamaya da 158 kişi katıldığına göre, Mustafa Kemal kendisine oy vermiş olmalıdır.) Mustafa Kemal’in teşekkür konuşmasını Afyon milletvekili Kamil Efendi’nin okuduğu dua izler. Ankara halkı, olayı gece atılan silah ve havai fişeklerle öğrenir, ama İstanbul’da kutlamalar, 30 Ekim günü sabaha karşı 3’te Selimiye’den atılan 101 pare top atışı yapıldığı için halk büyük korku yaşar. <b><br/><br/>İLK TEPKİLER .</b> 31 Ekim günü, Halife Abdülmecid Efendi, Mustafa Kemal’e, dedesinin hükümdarlığını ima eden ‘Abdülmecid bin Abdülaziz Han’ imzalı kuru bir tebrik telgrafı gönderir. Mustafa Kemal de kendisine aynı kurulukta teşekkür eder. Aynı gün İstanbul’daki <i>Vatan</i> ve <i>Tevhid-i Efkar</i> gazetelerini ziyaret eden Rauf Bey, cumhuriyetin kendilerinin yokluğunda alelacele ilan edilmesinden duyduğu şaşkınlığı belirttikten sonra, olayın İttihatçıların Merkez-i Umumi kararlarına benzediğini ima eder ve hükümetin bu acelenin haklı ve mantıklı gerekçelerini açıklamasını beklediğini ekler. 13 Ekim’de Sarıkamış’tan ayrılan, Cumhuriyet’in ilanını Trabzon’da iken top atışlarından öğrenen Kazım Karabekir, 10 Kasım’da İstanbul’a vardıktan sonra şu açıklamayı yapar: “Cumhuriyet şeklinin memleketleri yükselten bir şekl-i idare olduğu şüphesizdir. Şahsi saltanatların aleyhdarıyım.” (<i>Hakimiyet-i Milliye</i>, 11 Kasım, 1923.) Diğerleri İstanbul’da kalırken, Kazım Karabekir 15 Kasım’da Ankara’ya gelmiş ve Mustafa Kemal’i ziyaret etmek istemiştir, ancak hastalık mazeretiyle huzura alınmamıştır. Bu tarihten sonra, ‘cumhuriyet’ tartışmaları, yerini ‘hilafet’ tartışmalarına bırakacaktır. <br/><br/><b>VAHDETTİN’İN SONU .</b> Bunlar yaşanırken, Vahdettin önce Malta’ya götürüldü ama İngiltere Harp, Deniz ve Sömürge Bakanlığı masraflarını ödememeye başlayınca, eski Mekke Şerifi, yeni Hicaz Kralı Hüseyin’in daveti üzerine Cidde’ye gitti. Bölge halkının ilgisizliğine ve ağır iklim koşullarına dayanamayınca önce Kıbrıs’a oradan da hayatının sonuna kadar yaşayacağı San Remo’ya geçti. Vahdettin Türkiye’de gömülmeyi arzu etmiş ancak bunun mümkün olmayacağını hissettiği için Şam’daki Selâhaddin Eyyubi Türbesi'ni seçmişti. Ancak kalp yetmezliğinden 15 Mayıs 1926 günü 65 yaşında vefat ettiğinde cenazesi alacaklıların haciz koymaları yüzünden bir süre ortada kaldı. Devrin Suriye Devlet Başkanı Ahmed Nami Bey, olayı duyunca çok üzüldü ve bütün borçlarını ödeyerek, cenazesini Suriye'ye getirtti. Ancak Selâhaddin Eyyubi Türbesi dolu olduğu için, cenaze Sultan Selim Camii'nin bahçesine gömüldü. <br/><br/><b>10. YIL COŞKUSU .</b> Tekrar Cumhuriyet meselesine dönersek, bugünden baktığımızda anlamakta güçlük çekeceğimiz bir heyecanla ele alınan Cumhuriyet’in 10. yılı kutlamalarının çalışmaları aylar önce başlamıştı. 11 Haziran 1933 tarihinde çıkarılan kanunla işe başlanmıştı. Kanuna göre, bayramda devlete ait ulaşım araçları indirim yapacak, kutlamalara ilişkin kitap ve broşürlerden posta ücreti alınmayacak, memurlara maaşları ayın 28’inde ödenecekti. 10. Yıl Kutlama Komitesi’nin başına CHF Genel Sekreteri Recep (Peker) Bey getirilmişti. Recep Peker, parti örgütüne 31 Ağustos 1933 tarihinde gönderdiği yazıda, Partililerin kendilerine, ailelerine ve çocuklarına alacakları yeni elbise, şapka, palto gibi giysilerinin Cumhuriyet Bayramı’na denk getirilmesinin ve bunun gelenekselleştirilmesinin ‘maksada büyük hizmet olacağını’ belirtmişti. <br/><br/>Komite ayrıca Cumhuriyetin simgesi olacak bir marş hazırlanmasına karar vermişti. Güftesini Behçet Kemal (Çağlar) ve Faruk Nafiz’in (Çamlıbel) bestesini Cemal Reşit’in (Rey) yaptığı 10. Yıl Marşı önce Halkevi’nde Recep Bey ve diğer mühim zatın önünde, sonra 500 kişilik bir topluluğun önünde, en nihayet 14 Ekim’de Mustafa Kemal’in huzurunda sunuldu ve Mustafa Kemal’in marşı çok beğendiğini söylemesi üzerine ülkeye takdim edildi. İlk ağızda İstanbul’da halka marşı öğretmek amacıyla Şehir Bandosu Beyazıt Meydanı’nda marşı sunmuştu. Bunu Taksim Meydanı’ndaki gösteri izledi. Ardından tüm ülkede benzer talimler yapıldı. <br/><br/><b>LAF ÇOK İŞ AZ .</b> Ülke boydan boya Mustafa Kemal’in vecizeleri ve CHF’nin sloganlarını içeren afişlerle donatılmıştı. Bu sloganlar arasında şunlar vardı: ‘Durmayalım, düşeriz’, ‘Biz bize benzeriz’, ‘Türküm, ne mutlu bana’ , ‘Dağılan çöker, daima bir, daima toplu’ , ‘Ne mutlu milletimize, kendi bağrından bir Mustafa Kamâl çıkardı’, ‘Sekiz yılda dört bin kilometre demir yolu!’ ‘Türk ordusu! İnkılabı, istiklali koruyan ve kollayan sensin. Sana saygı’ , ‘Türk ordusu milletin özüdür’, ‘Sevr, ölüm; Lozan, hayat. Sevr saltanatın, Lozan Cumhuriyetin’, ‘Devletin yapıcılık kuvvetine inan’ , ‘İmtiyazsız, sınıfsız kaynaşmış bir milletiz’, ‘Demiryollarile; kömüre, bakıra varıyoruz: Akdenizi Karadenize bağladık. Balıkesire vardık, Sivası aştık, yarın Erzurumdayız’, ‘İktisad savaşı devam ediyor; uzun sürecektir, fakat bunda da mutlak muzaffer olacağız’, ‘Türk inkılabı eşsizdir’!... (Aktaran Hakkı Uyar, “CHP Genel Sekreterliğinin Parti Örgütü ile Yazışmaları: Durmayalım, Düşeriz”,<b> </b><i>Toplumsal Tarih</i>, S. 118, Ekim 2003, s. 80-83, online versiyonu: <cite>kisi.deu.edu.tr/hakki.uyar/22.pdf) </cite><br/><br/>Sonuçta üç güne yayılan kutlamalar kapsamında ‘Köyle kenti buluşturmak için’ devlet araçları ile büyük kentlere taşınan köylüler devlete ait konukevlerinde ve şehirli ailelerin evlerinde misafir edildiler. Köylere broşürler ve Cumhuriyetle ilgili piyes metinleri gönderildi. Sokaklara kurulan ‘halk kürsüleri’ vasıtasıyla, halk Cumhuriyet hakkındaki düşüncelerini söylemeye çağrıldı. Ankara’da törenler Mustafa Kemal’in radyoda 10 Yıl Nutku’ndan bölümler okunması ile başlamış, yerli ve yabancı konukların huzurunda yapılan ve 4,5 saat süren geçit töreni ile devam etmişti. <b><br/><br/>BİR AVUÇ TOPRAK .</b> İstanbul’da ise, Beyazıt Meydanı’nda toplanan 150 bin kişilik grup, hoparlörlerden Mustafa Kemal’in nutkunu dinledikten sonra hep bir ağızdan 10. Yıl Marşı’nı söylemişler, ardından Taksim’e doğru yürüyüşe geçmişlerdi. 29 Ekim gecesi Boğaz’da demirleyen 300 parça gemiden oluşan donanmanın ışık seli ile ‘Nurdan taç giymiş’ olan Dolmabahçe Sarayı’nda Cumhuriyet Balosu yapılmıştı. Menemen şehidi Kubilay için dikilecek anıtın temeli atılmış, Onuncu Yıl İktisat Sergisi, Resim Sergisi, Maarif Sergisi açılmış, günün anlam ve ehemmiyetini anlatan konuşmalar ve piyeslerden sonra törenler, ikinci ve üçüncü günlerde bütün ülkede ‘Türk vatanının bütünlüğünü göstermek üzere’ yerden bir avuç toprak alınarak kadife bir kese içinde Mustafa Kemal’e armağan olarak gönderilmesi töreni ile sona ermişti.</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2501.htm), [web.archive.org (arşiv bağlantısı)](http://web.archive.org/web/20090324053427/http://www.taraf.com.tr:80/makale/2501.htm)
