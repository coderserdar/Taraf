# Averof Zırhlısı’nın Osmanlı’ya ettiği

*Ayşe Hür 12.09.2010*

<div class="yazi"><p><b><br/>Geçenlerde gazetelerin iç sayfalarında küçücük bir haber vardı: “Jet sosyete ve çok sayıda manken ile armatörün katıldığı düğün partisinin 1984 yılından beri müze olarak kullanılan “Averof” Zırhlısı’nda düzenlenmesine izin verilmesi Yunan Parlamentosu’nda tartışma konusu oldu. Yunan Deniz Kuvvetleri ise soruşturma açtı. Ana muhalefetteki Yeni Demokrasi Partisi verdiği soru önergesiyle Savunma Bakanı’nın hesap vermesini istedi.”</b></p>
<p><b><br/>Heyecanla referandum sonuçlarını beklediğimiz bugün, Averof’un hikâyesi ilginç olabilir diye düşündüm. Çünkü habere konu olan Averof Zırhlısı sadece Yunanistan tarihi açısından değil Osmanlı tarihi açısından da çok önemli.</b> <b>Söz denizden açılmışken yazının ikinci bölümünü de Osmanlı-Türk denizcilik tarihinde önemli bir yere sahip olan Gülcemal Vapuru’na ayırdım.</b></p>
<h4><br/>Kabakçı Mustafa İsyanı</h4>
<p>Averof’un her iki devletin hayatındaki önemini anlamak için hikâyeyi biraz geriden almak gerek. Bilindiği gibi Osmanlı Devleti’nde Batılı anlamdaki ilk modernleşme hareketleri III. Selim zamanında başlamıştı. 1804’te geleneksel bir kurum olan Tersane Amirliği kaldırılmış yerine Umur-u Bahriye Nezareti kurulmuştu. Ancak 1807 yılında, bu modernleşme hareketlerine tepki gösterenlerin destek verdiği Kabakçı Mustafa adlı bir yeniçerinin başlattığı isyan sonunda III. Selim tahttan indirilince, bu atılımlara ara verilmiş, 1827’de Osmanlı-Mısır Donanması’nın Navarin’de Fransız-İngiliz-Rus Donanması’na yenilmesinden sonra da deniz gücü diye bir şey kalmamıştı. Deniz gücünün yokluğunda ise Tunus, Cezayir ve Mısır gibi ülkelerin Osmanlı’dan kopması çok kolay olmuştu. 1839’da Tanzimat’la birlikte dönemin padişahı Abdülmecit donanmaya yeniden ağırlık vermiş, Bahriye Meclisi kurulmuş, ardından da 30 zırhlı ve 74 ahşap gemi olmak üzere 106 parçalık bir donanma oluşturulmuştu. Bu gemilerin yapılması için harcanan büyük paralar, ileriki yıllarda, Osmanlı borçlarının büyük bölümünü oluşturacaktı. </p>
<h4><br/>Tersanelerde çürüyen donanma</h4>
<p>1876’da II. Abdülhamit tahta geçtikten ve I. Meşrutiyet ilan edildikten sonra, yine başa dönüldü ve donanma ihmal edilmeye başladı. Çünkü aşırı temkinli ve kontrolcü bir padişah olan Abdülhamit, hem gemi alımını çok pahalı buluyor, hem de donanmayı kontrol edemeyeceğini düşünüyordu. Bu yüzden daha ucuz ve kontrolü daha kolay olan demiryollarına ağırlık veriyordu. Bu dönemde, Osmanlı Donanması’nın geriye kalan birkaç gemisi de Haliç ve Çanakkale’de çürümeye terk edilmişti.</p>
<p>1908’de İttihatçılarla Taşnakların işbirliğiyle II. Meşrutiyet’i ilan etmek zorunda kalan II. Abdülhamit’in 1909’daki 31 Mart Olayı’nın ardından tahttan indirilmesinden sonra, İttihatçıların ilk işi donanmayı güçlendirmek oldu. İttihatçıların yayın organı <i>Tanin</i>’de yer alan bir dilek üzerine, halktan bağış toplanarak iki kruvazör alınması ve bunlara ‘hürriyet kahramanları’ Enver ve Niyazi’nin adlarının verilmesi uygun görülmüştü. </p>
<h4><br/>Elde kalan İtalyan gemisi</h4>
<p>Bunlar olurken, İtalyan Donanması, İtalya’nın Livorno şehrindeki Fratelli Orlando Kardeşler tezgâhlarına üç adet gemi sipariş etmiş, bunlardan Pizza ve Sar Giorgio İtalyan Donanması’na katıldıktan sonra, İtalyan hükümeti üçüncü gemiyi almaktan vazgeçmiş, bu gemiyi alması için Osmanlı Devleti’ne teklif götürmüştü. Ancak, hâlâ ‘donanma mı demiryolu mu’ tartışmasını bitiremeyen Osmanlı Devleti, bu teklifi reddetmişti. </p>
<p>Orlando Kardeşler bunun üzerine, Yunanistan’a yönelmişlerdi. Yunan Donanma Bakanı Damianos, gemiye büyük ilgi göstermiş ancak 24 milyon drahmiye denk düşen bedelini hazinenin karşılayabilmesi konusunda tereddüt etmişti. İşte o günlerde, George Averof adlı Mısır doğumlu Rum asıllı bir Osmanlı vatandaşı geminin satın alınmasında kullanılmak üzere sekiz milyon drahmi bağışladı. Bu cömert yardımdan mahcup olan Yunan hükümeti de, geri kalan parayı borç harç toplayıp, 1909 yılında gemiyi satın aldı. Bağışçısının adı verilen gemi 1910’da denize indirildi ve ilk seyahatini V. George’un taç giyme törenlerine katılmak üzere İngiltere’ye yaptı.</p>
<p>Bu durum Osmanlı Devleti’nde büyük bir endişe ve kıskançlık yarattı. Çünkü Balkanlarda savaş tamtamlarının çaldığı bir dönemde, Osmanlı’dan ayrılmış küçücük bir devlet olan Yunanistan, koskoca Osmanlı Devleti’nin almaya cesaret edemediği bir gemiyi satın alarak, deniz gücünde büyük bir avantaj sahibi olmuştu. Duyulan rahatsızlık öyle büyüktü ki, alelacele Almanya’dan iki gemi alındı. Ancak, Barbaros Hayrettin ve Turgut Reis adları verilen bu gemiler 18 yaşındaydılar, yani Osmanlı’yı Yunanistan’ın önüne geçirmeleri mümkün değildi. </p>
<h4><br/>‘Şeytan Vapur’</h4>
<p>Nitekim bu durum kısa sürede ortaya çıktı. Osmanlı Devleti, 1908’den beri siyasi istikrarsızlık yaşıyordu, başında Trablusgarp belası vardı, Almanlar eliyle ordunun yeniden organizasyonu henüz oturmamıştı, ama Averof Zırhlısı 1912 sonbaharında patlak veren Balkan Harbi’nde Osmanlı Devleti’nin yenilgisinde başrolü oynadı. Özellikle 16 Aralık 1912 tarihli İmroz, 18 Ocak 1918 tarihli Mondros Deniz Muharebelerinde, Osmanlı Donanması’nın iflahını kesti. Çünkü Osmanlı gemilerinin en yenisi saatte 16 mil sürat yapabilirken, Averof 22 mile ulaşıyordu. Osmanlı gemileri üç dakikada bir mermi atabilirken, Averof merkezî sistemli modern toplarıyla dakikada üç mermi atıyordu. Buna rağmen İmroz Muharebesi sırasında Averof isabet alarak yan yatmış, ancak Osmanlı Donanması’nın komutanları durumu fark etmeyerek, savaş alanından ayrılmışlardı. Dolayısıyla, Averof’u denize gömme fırsatı kaçırılmıştı. Daha sonra toparlanan gemi Mondros Muharebesi’nde Osmanlı Donanması’na karşı ezici bir üstünlük sağlamış, Osmanlı gemileri Çanakkale içlerine kaçmak zorunda kalmıştı. Bu muharebelerden sonra Averof’un kaptanı Kunturiotis Yunanlılar tarafından “Şanslı Yorgo” diye anılırken, Türkler gemiye “Şeytan Vapur” adını takmışlardı. </p>
<h4><br/>1913-1914 Rum boykotu ve Averof</h4>
<p>Balkan Savaşları’nın Averof konusu, Türk milliyetçileri açısından öyle büyük bir yaraydı ki, Müslüman burjuvazi yaratmak için, gayrımüslimlerin mallarına el koymayı hedefleyen İttihatçılar, 1913-1914 arasında Ege’de yaşayan Rum ahaliyi Anadolu’dan kaçırtmak için halkı kışkırtırken, Averof’u bahane etmişlerdi. O günlerde binlerce nüshası halka dağıtılan bir broşürden, imlasına dokunmadan ama kısaltarak aktaracağım şu satırlar, İttihatçıların zihniyet dünyasını gayet güzel anlatıyor: </p>
<p>“Ey Müslümanlar!</p>
<p>Hanımlar... Efendiler! </p>
<p>Sizlerle biraz hasbıhal etmek istiyorum. Allah bir daha tekrarını göstermesin. Son Balkan muharebelerini hepimiz biliyoruz... yalnız can, yalnız insan değil, büyük memleketler, koca koca ülkeler de kaybettik. İskeçe, Kavala, Drama, Siroz, Selanik, Yanya, Manastır, Kosova, İşkodra... Bütün bu güzel vilayetleri kaybeden ve kendi memleketlerimizin üzerine düşman bayrakları diken kimin elidir biliyor musunuz? </p>
<p>Kemal-i teessürle söyliyeyim: Bizim elimiz... Evet, kendi ellerimiz! Çünki, Çanakkale Boğazı’ndan dışarı çıkamadık. Çünki, Selanik’e, Adalara imdad edemedik. Çünki, Yunan’a karşı koyamadık. Çünki, karşımızda düşmanın Averof zırhlısı vardı. </p>
<p>Bütün ülkesi, yalnız Rumeli’deki vilayetlerimizin hatta yarısı kadar bile olmayan Yunan hükümetinin Averof zırhlısı! (...) Evet, o küçücük, o miskin ve züğürt Yunan hükümeti kendisine kalsa, kabil değil böyle zırhlılar alamaz. Çünkü almak için para bulamaz. Fakat zırhlıyı alan hükümet değil millet! (...) İşte Averof zırhlısını alan da Averof adında bir Rum. (...) Evet, bir Rum vatandaş! Yunan hükümetine koca bir harp kazandırdı ve bütün Yunanistan’ı bir buçuk misli büyüttü!...”</p>
<h4><br/>Gayrımüslimlerin kaderi</h4>
<p>Bu ve benzeri bildirilerdeki kışkırtıcı dilin etkisiyle ‘gâvur’ İzmir’in camilerinde hocalar gayrımüslimlerden mal alınmasını boykot için vaaz verdiler. Geceleri Rum dükkânları boyalarla işaretlendi, tüm yabancı kurumlardaki Rum çalışanlar işlerinden kovulmaya başladı. </p>
<p>Tasfiye edilen Rumların yerini alma hayali kuran Yahudiler bir yanlışlığa kurban gitmemek için dükkânlarının üstüne “Avram, Yahudi, terzi”, “İzak, Yahudi, ayakkabıcı” gibi adlarını yazıyorlardı. Boykot bir süre sonra Rumları sistematik olarak ülkeden kaçırtmaya dönmüş, ancak gerek büyük devletlerin, gerekse Yunanistan’ın, gerekse Osmanlı Devleti’ndeki Rum cemaatinin tepkisi üzerine İttihatçı hükümet, Talat Paşa başkanlığında bir delegasyonu, çeşitli elçiliklerden birer memur eşliğinde, inceleme yapmak amacıyla Ege bölgesine yollamak zorunda kalmıştı. Bu kaçırtma</p>
<p>İşlemi, 1915’teki Ermeni Tehciri ile en kanlı zirvesine ulaşacaktı.</p>
<p>Bugün artık çok iyi biliyoruz ki, Osmanlı Devleti’nin parçalanmasının başlangıcı Balkan Harbi’dir. Bu savaşlar sırasında Osmanlı Devleti’nin topraklarında bağımsız Arnavutluk kurulmuş, Romanya topraklarını yüzde 5, Bulgaristan yüzde 30, Yunanistan yüzde 68, Karadağ yüzde 62, Sırbistan yüzde 82 oranında arttırmış, Osmanlı Devleti de, Birinci Dünya Savaşı’yla kesinleşecek makûs talihine doğru ilerlemişti. Dolayısıyla, Yunan milli tarihinin en büyük kahramanlarından biri olurken, o günlerde hızla siyasileşen Türk milli kimliği açısından da başarısızlıklarının suçunu yükledikleri ‘günah keçisi’ olmuştu.</p>
<h4><br/>İstanbul’un işgalinde Averof</h4>
<p>Birinci Dünya Savaşı’nı yenilgiyle bitiren Osmanlı Devleti ile İtilaf Güçleri arasında imzalanan Mondros Mütarekesi’nden sonra, İstanbul’a gelen işgal donanmasında yer aldı ve zaman zaman Karadeniz’e açılarak Mustafa Kemal’in kuvvetlerine meydan okudu. 9 Eylül 1922’de İzmir’in Kemalist güçlerin eline geçmesi sırasında, Anadolu’dan kaçmak zorunda kalan Yunan askerleri ve Rum asıllıları Ege adalarına taşımakta kullanılan gemi, 1928 yılında vakfiyesinde belirtildiği gibi okul gemisine dönüştürüldüyse de, İkinci Dünya Savaşı’nın patlak vermesi üzerine, tekrar Yunan Donanması’nın amiral gemisi oldu. 1941’de Almanların Yunanistan’ı işgali sırasında, Almanlara teslim olmayı reddeden gemi, Girit’e kaçtı. 1944 yılında Yunanistan’ın Nazi işgalinden kurtulmasından sonraki ilk bayrak töreni Averof’ta yapıldı. 1951’de ıskartaya çıkarılan gemi 1984 yılından itibaren onarılarak müze olarak kullanılmaya başladı. O günden beri de Yunanistan’ın milli sembollerinden biri. İşte yazımızın başında sözünü ettiğimiz öfkeyi yaratan da, bu şanlı tarihin aynen Atatürk’ün gemisi Savarona gibi, piyasaya düşmesi...</p>
<h3><br/>“İstanbul deyince aklıma Gülcemal gelir...” </h3>
<p>“Krifçe’de at arabalarına bindik, doğru Veria’ya. Veria’da bir iki gece çadırlarda kaldık. Üç yaşında bir kardeşim vardı, Bayram. Hastalandı oracıkta öldü. Onu oralarda gömdük de yola çıktık. Gene at arabalarıyla Selanik’e gittik. Gemiye bindik. Sadece Krifçeliler değil, başka köylerin halkı da bindi gemiye. Kat kat bir gemiydi, biz en üstte geldik. Gemide çan çaldılar bir ara. Meğer ölü varmış. Ölü olunca çan çalarlarmış. Ölüyü ben de gördüm. Çarşafa sarıp, yallah denize attılar. Babama Rumca ‘yazık’ dedim. Babam da, ‘gemide ölen varsa çan çalıp haber verirler. Haber vermezlerse fırtına çıkar gemi batarmış, ölüyü hemen vermek lâzımmış’ dedi. Bilmem şaka bilmem doğruydu babamın söyledikleri.” (İskender Özsoy’un röportajından, http://site.mynet.com/yesilburc51/guncel_ani/id4.htm) </p>
<p>1924’te mübadele ile her şeyini Selanik’te bırakıp İzmir üzerinden Isparta’ya, oradan da Niğde’ye giden Fatma (Erdal) Hanım’ın sözünü ettiği geminin adı Gülcemal’di. </p>
<h4><br/>İki kardeşten biri</h4>
<p>Gülcemal, dört direkli, iki bacalı siyah bir vapurdu. 1874’te İngiltere’nin büyük denizcilik kumpanyalarından White Star tarafından Atlantik’te İngiltere ile Birleşik Amerika arasında yolcu taşımak amacıyla Kuzey İrlanda’nın Belfast şehrindeki Harlaand&amp;Wolf adlı tersanede inşa ettirdiği iki eş gemiden biriydi. İlk adı Germanic’ti, kardeşlerininki ise Olympic ve Britannic (II). 1896 yılında yenilenen kazanları ve makineleri ile Atlantik’i altı gün, 21 saat, 38 dakikada geçerek ‘Mavi Kurdela’ sahibi olan Germanic, 1899 yılında, New York Limanı’nda kömür almak için beklerken üzerinde biriken karların ağırlığına dayanamayarak dibe oturmuştu. Yüzdürülmesi zor olmasa da tamiri zor olmuştu. 1902 yılında adı Ottowa olarak değiştirildi ama İngiltere ile Amerika Kıtası arasında göçmen taşımaya devam etti. Bu yıllarda gemiyle yolculuk yapmış olan II. Meşrutiyet döneminin Aydın Mebusu, Malta sürgünlerinden Ubeydullah Efendi anılarında gemide çiçek yetiştirilen bir bahçe olduğundan söz eder. Fakir yolcuların üst üste yolculuk yaptığı alt ambarlarda inek bile beslenirmiş. İnekler her sabah sağılır ve sütleri birinci mevkideki yolculara sunulurmuş. </p>
<h4><br/>Sultan Reşat adını koyuyor</h4>
<p>Gemi, 1910 yılında 15 bin altın karşılığında Osmanlı Devleti’nin Seyr-ü Sefain İdaresi’ne satıldıktan sonra gemiye devrin padişahı Sultan Reşat annesinin adını vermiş ve Gul Djemal (Gülcemal) yani ‘gül yüzlü’, ‘gül çehreli’ demişti...</p>
<p>İlk önce posta seferleri için kullanılan gemi düzenli seferler yapmak üzere Karadeniz sahillerine verildiğinde halk çok sevinmişti. Gülcemal’in İstanbul’dan başlayan yolculuğu Zonguldak, İnebolu, Sinop, Samsun, Ünye, Ordu, Giresun limanlarına uğrayarak Trabzon’a kadar sürer, sonra aynı limanlara uğrayarak İstanbul’da biterdi. Ünye’de halk arasında ‘çabucak git-gel’ anlamına gelen “Sakın, Gülcemal vapuru gibi her yere uğrama” şeklinde bir deyiş bile türemişti. Rize’de ise, kayıkla yedi kez etrafının dolaşılması halinde hastaların iyileşeceğine inanılırdı. </p>
<p>Gemi, 1914’te Birinci Dünya Savaşı’nın başlamasından bir süre sonra asker taşımada kullanılmaya başladı, hatta bir ara hastane gemisi olarak da hizmet verdi. 27 Şubat 1915 günü, Ege’den Marmara’ya sızmış olan İngilizlerin E-11 denizaltısı, İstanbul’dan Çanakkale’ye asker taşımakta olan Gülcemal’i İmralı önlerinde torpillemeyi başardı. Pruvasından yaralanan Gülcemal, Kalender ve Sahilbent gemileri tarafından yedeğe alınarak İstanbul’a çekildi ve tersaneye sokuldu. Yeniden hizmete girebilmesi için yaklaşık iki yıllık bir onarım görmesi gerekti. </p>
<h4><br/>Emekliliğe doğru</h4>
<p>Gülcemal’in ünlü yolcuları arasında Trabzon’dan İstanbul’a gelen Ermeni Patriği Zaven Efendi (1915), Hamidiye kahramanı Rauf Bey’in de aralarında bulunduğu Mondros Mütarekesi’ni imzalamaya giden heyet (1918), İstanbul’dan Trabzon’a geçen Kazım Karabekir (1919), Çerkez Ethem’in çeteleri tarafından bozguna uğradıktan sonra İzmit’ten İstanbul’a dönen Kuva-yı İnzibatiye askerleri (1920), Milli Mücadele zaferi sonrası Trakya’yı teslim almak üzere İstanbul’a gelen Refet (Bele) Paşa (1922) da var. </p>
<p>Mütareke yıllarında Yunanistan ve Mısır’daki esir kamplarında tutulmakta olan Alman askerlerini Wilhelmhaven ve Hamburg limanlarına taşıyan gemi 1921-1922 yıllarında New York’a dört sefer yaparak ABD’ye giden ilk transatlantik unvanını almıştı. İstanbul’dan New York’a bağış toplamak üzere giden Çocuk Esirgeme Kurumu’nun kurucusu Dr. Fuat Umay’ı (1923) ve aynı yıl Lozan’dan dönen İsmet İnönü’yü taşıyan geminin güvertesini, 1924’te gözü yaşlı Türk ve Yunan mübadiller doldurdu. </p>
<p>II. Abdülhamid sürgündeyken hanedan reisliği yapmış olan Mehmet Orhan Efendi, 3 Mart 1924’te Halifeliğin kaldırılmasından sonra saltanat ailesinin sınırdışı edilişi sırasında Gülcemal’e neden binmediklerini şöyle anlatmıştı: “Ailenin çoğu istasyondaydı. Daha evvel tren yerine vapurla gitmeyi düşünmüştük. Ama ‘Hanedanı, Gülcemal vapuruna koyup Çanakkale’yi geçtikten sonra vapuru batıracaklar’ diye bir şayia çıkmıştı. Şehzadelerin çoğu, bu yüzden fikrini değiştirip trenle gitmeye karar verdi.” Bir rivayete göre 1926’da Mustafa Kemal’e İzmir’de suikast yapmayı planlarken yakalanan Laz İsmail İzmir’e Gülcemal’le gitmişti. Cumhuriyet’in ilanından sonra Marmara gezilerinde Gülcemal’i kullanan Mustafa Kemal 1934’te, İran Şahı Rıza Pehlevi’yi Gülcemal’le gezdirmişti. </p>
<p>1937’de hizmet dışı kalan Gülcemal İkinci Dünya Savaşı’nın karanlık yıllarını Haliç’te bağlı olarak geçirdi. 1949 yılında limanda ardiye olarak kullanılıyordu. Ertesi yıl, yüzer otel haline getirileceğine dair söylentiler çıktıysa da sökülmek üzere İtalya-Messina’ya doğru yola çıktı. 76 yaşındaki Gülcemal’den geriye Orhan Veli’nin “Hanginiz bilir benim kadar karpuzdan fener yapmasını/ Sedefli hançerle üstüne Gülcemal resmi çizmesini” dizeleriyle Bedri Rahmi Eyüboğlu’nun “İstanbul deyince aklıma Gülcemal gelir/ Anadolu’da toprak damlı bir evde/ Gülcemal üstüne türküler söylenir/ Süt akar cümle musluklarından/ Direklerinde güller tomurcuklanır/ Anadolu’da toprak damlı bir evde çocukluğum/ Gülcemal’le gider İstanbul’a/ Gülcemal’le gelir” dizeleri kaldı. </p>
<p><b><br/>Özet Kaynakça: </b>Zafer Toprak, “Osmanlı donanması, Averof zırhlısı ve ulusal kimlik”, <i>Toplumsal Tarih</i>, S. 113, Mayıs 2003, s. 10-19; a.g.y. “Cihan Harbi’nin provası Balkan Harbi”, <i>Toplumsal Tarih</i>, S. 104, Ağustos 2002, s. 44-51; Eser Tutel, <i>Seyr-ü Sefain ve Öncesi</i>, İletişim, 1997; Oktay Sönmez, <i>Anılarda Gemiler, Ufkun Ötesinde Kayboldular</i>, Türkiye İş Bankası Yayınları, 2003. (Fotoğraflar <i>Toplumsal Tarih</i>’ten alınmıştır.)</p>
<p><b><br/>hurayse@hotmail.com</b> </p></div>

Kaynak: [taraf.com.tr](http://www.taraf.com.tr:80/ayse-hur/makale-averof-zirhlisi-nin-osmanli-ya-ettigi.htm), [web.archive.org (arşiv bağlantısı)](http://web.archive.org/web/20100914124016/http://www.taraf.com.tr:80/ayse-hur/makale-averof-zirhlisi-nin-osmanli-ya-ettigi.htm)
