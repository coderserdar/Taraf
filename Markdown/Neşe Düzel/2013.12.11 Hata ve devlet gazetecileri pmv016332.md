# Hata ve devlet gazetecileri

*Neşe Düzel 11.12.2013*

<div class="yazi">Biz hata yaptık... Ahmet Atakan’ın ölüm haberini ilk gelen tanıklıklara ve iddialara göre verdik. Atakan’ın çatıdan düşmediğini yazdık.<br/><br/>Oysa geceleyin yeni bilgiler ve görüntüler ortaya çıkınca, gazetenin manşetini değiştirmemiz gerekiyordu ama biz o bilgiye zamanında ulaşamadık.<br/><br/>Bugün, Atakan’ın ölümüyle ilgili yeni iddialar ortaya atılsa da... Bu ölüm sorgulanmaya devam etse de... Henüz hiçbir şey kesin olmasa da savunulacak bir yanı yok yaptığımızın.<br/><br/>Kendimizi savunmaya çalışacak da değiliz zaten.<br/><br/>Biz, yaptığımız hatadan dolayı özür diliyoruz.<br/><br/>Ama bir başka gerçeği de burada söylemek istiyoruz.<br/><br/>Türkiye bugün, AK Parti devletinin medyasıyla ulusalcı medya arasında sıkışmış durumda.<br/><br/>Taraf, bu ülkede, demokrasiye, gerçek bir barışa, özgürlüklere ve hukuka sahip çıkan... Dindar dinsiz, Kürt Türk, Alevi Sünni ayrımı yapmadan herkesin hakkını korumaya çalışan tek gazete.<br/><br/>Gazetecilerin insafsızca susturulduğu, medyanın baskıyla sindirildiği... Genç gazetecilerin, büyük ödüllerle devlet görevlisi hâline getirildiği utanç verici bir dönemden geçiyoruz.<br/><br/>Taraf işte böyle bir dönemde varlığını sürdürmeye çalışan güçlü bir ışık.<br/><br/>Zaten onun için saldırıların hedefi oluyoruz.<br/><br/>Yaptığımız bir hatayı, tüm doğru haberlerimizi karalamak için kullanmaya çalışan kurnazlıklarla da karşılaşıyoruz.<br/><br/>Hükümeti savunmak, polis şiddetini halktan saklamak, hukuku gözardı etmek ve iktidarı alabildiğine övmek için programlanmış olan kalemler, böyle bir kurnazlığa sapıyorlar.<br/><br/>Siyasi iktidarın ve onun bol maaşlı gazetecilerinin icadı olan yeni oyunlar değil bunlar.<br/><br/>Daha önceki askerî vesayet dönemlerinden ödünç alınmış ahlaksızlıklar ve kurnazlıklar bunlar.<br/><br/>Kendi ülkelerindeki baskıları görmemek için Suriye ve Mısır’daki haksızlıkları yazmaktan bugün kalemlerinde mürekkep kalmayan bu devlet gazetecileri, bir gün gelecek, Türkiye’nin sorunlarını da görmek zorunda kalacaklar.<br/><br/>Bir gün gelecek, 28 Şubat medyasının çektiği acıları onlar da çekecek.<br/><br/>Çünkü devlet gazeteciliğinin, ödülü olduğu kadar bedeli de var.<br/><br/>Şimdi ödüllerin tadını çıkaranlar, zamanı geldiğinde, kişiliklerinde açtıkları yaraların acısını da hissedecekler.<br/><br/>Alçaklığın işte böylesine olağanlaştığı bir dönemde,Taraf gibi dürüst ve özgür bir gazetenin yanlış yapma lüksü yok.<br/><br/>Zira her hatayı, “dürüstlüğü“ karalamak için kullananlar duruyor bizim karşımızda.<br/><br/>Herkesin, kendileri kadar kirli olduğunu kanıtlamaya çalışan kirli insanlar bunlar.<br/><br/>Onların değil yazmak, okumaya bile cesaret edemeyecekleri haberleri biz veriyoruz.<br/><br/>Vermeye de devam edeceğiz.<br/><br/>Biz, Atakan haberinde hata yapmış olan dürüst bir gazeteyiz.<br/><br/>Onlar ise, bol maaşlar karşılığında sattıkları kalemleriyle bizzat hatanın kendisi hâline gelmiş insanlar.<br/><br/>Biz, bir haber için özür dilemek zorundayız.<br/><br/>Onlar ise, bütün varoluşları ve satılmışlıkları için özür dilemek zorundalar.<br/><br/>Gün gelecek, o özrü bu millet onlara diletecek.<br/><br/><br/>
</div>

Kaynak: [taraf.com.tr](http://www.taraf.com.tr:80/nese-duzel/makale-hata-ve-devlet-gazetecileri-2.htm), [web.archive.org (arşiv bağlantısı)](http://web.archive.org/web/20131213043008/http://www.taraf.com.tr:80/nese-duzel/makale-hata-ve-devlet-gazetecileri-2.htm)
