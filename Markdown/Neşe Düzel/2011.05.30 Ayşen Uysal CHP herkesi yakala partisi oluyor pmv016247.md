# Ayşen Uysal: CHP herkesi yakala partisi oluyor

*Neşe Düzel 30.05.2011*

<div class="yazi"><img align="left" alt="Ayşen Uysal: CHP herkesi yakala partisi oluyor" border="0" src="http://www.taraf.com.tr/fotoraflar/makaleler/aysen-uysal-chp-herkesi-yakala-partisi-oluyor_423_orijinal.jpg" style="border-right-width:10px; border-color:#FFFFFF"/><p><strong>"CHP, herkesi yakala partisi olmaya çalışıyor. Herkesi yakala partileri, en yüksek oyu almak için tüm ideolojik bagajlarını boşaltan partilerdir. CHP, bu yüzden söylem ve politikalarında gelgitler yaşıyor"</strong></p>
<p><strong>CHP’nin tabanında, örgütünde şu kaygı çok yaygın: “CHP’deki demokratik söylem değişimi, partinin iç dinamikleriyle olmuyor. Dönüşümü, Amerika ve AB dayatıyor. AKP yerine CHP iktidara taşınmak isteniyor”</strong></p>
<p><strong>"Sinan Aygün’ün adaylığı için Kemal Bey bastırdı. Oylamayı reddetti. “Dosyasını inceledim, potansiyel görüyorum” dedi. Seçim sürecinde parti giderlerinin karşılanmasıyla ilgili olduğunu düşünüyorum bunun"</strong></p>
<p><strong>NEDEN AYŞEN UYSAL</strong> Aslında bu seçimin en iyi haberi CHP’den geldi. CHP, keskin bir dönüş yaparak, Kürt sorunuyla ilgilenmeye karar verdi. Kemal Kılıçdaroğlu, CHP’nin Kürt sorununun çözümü için proje geliştirdiğinin işaretini Hakkari mitinginde verdi ve eski CHP’nin asla ağzına almadığı “özerkliği” gündeme getirdi. Basında çıkan haberlere bakılırsa, Kılıçdaroğlu, bugün yapacağı Diyarbakır mitinginde de bölgeyle ilgili barış projesini açıklayacak. Topluma yaydığı kutuplaşma havasıyla uzun bir süredir Türkiye‘nin batısına çekilen ve ulusalcı söylemiyle Tükiye’nin doğusuyla ilişkisini kesen CHP ne oldu da birden bire söylemini değiştirdi, Kürtlere seslenmeye başladı ve Türkiye partisi olmaya karar verdi? CHP’deki bu değişiklik nasıl açıklanmalı? CHP’nin yeni Kürt politikası, klasik CHP seçmeni tarafından nasıl karşılanıyor? İzmir başta olmak üzere ulusalcı taban ne diyor? Ulusalcı taban, CHP’nin değişen politikasına uyum sağlayabilecek mi? Kürt seçmen, CHP’nin yeni politikasına oy verecek mi? CHP, MHP’yle yolunu ayırabilecek mi? CHP’nin MHP’ye oy kaybetmesi mümkün mü? Kürtlere özerklik sözü veren CHP’nin, Ergenekon sanıklarını aday göstermesi, bu yeni tabloda nereye oturuyor? Hangisi gerçek CHP, Haberal’ı ulusal onurumuz ilan eden CHP mi, yoksa çatışmaları bitireceğiz, özerklik getireceğiz diyen CHP mi? AKP, CHP’nin değişen politikalarından nasıl etkileniyor? CHP gerçekten değişmek istiyor mu? Bu seçimlerden sonra CHP nasıl bir parti olacak? Kılıçdaroğlu’nun liderliği sürecek mi? Bütün bu can alıcı konuları, siyasi partiler üzerine çalışan, özellikle de CHP’yi yakından tanıyan, partilerin örgütlerini, iç işleyişlerini araştıran, bu konuda da ‘Particiler” adıyla Oğuz Topak’la birlikte yaptığı araştırması daha yeni İletişim Yayınları’ndan çıkan Dokuz Eylül Üniversitesi Kamu Yönetimi Bölümü öğretim üyesi siyaset bilimci-sosyolog Doç. Dr. Ayşen Uysal’la konuştuk. Doçent Uysal, CHP’nin içinde neler yaşandığını, CHP’nin nereye doğru yol aldığını anlattı.</p>
<p><strong>CHP, söylemini epeyce değiştirdi. Kürt seçmenlere hitap ediyor ve özerklik sözü veriyor. CHP’deki bu değişikliği nasıl açıklıyorsunuz?</strong></p>
<p>CHP, iki kırılma yaşadı. Birincisi, Deniz Baykal’ın mağduru olduğu kaset skandalıydı. CHP, kasetle yeni bir sürece girdi, Kemal Kılıçdaroğlu genel başkan oldu. İkinci kırılma da, Kılıçdaroğlu’nunun, genel Sekreter Önder Sav’la yolunu ayırmasıyla yaşandı. İkinci kırılma, birincisinden çok daha önemli. Çünkü Kılıçdaroğlu ve ekibi, Baykal’ın en çok eleştirildiği noktalardan yola çıktı ve CHP’nin politikalarıyla ilgili yeni söylemler başlattı. Yani söylemek istediğim şu! CHP’deki bu söylem değişimi, CHP örgütündeki bir dönüşümün sonucu değildir. Bu söylem değişimi Kılıçdaroğlu’na aittir, CHP örgütüne ait değildir.</p>
<p><strong>CHP’nin tepesi, çok uzun zamandır ilgilenmediği Kürtlerle neden şimdi ilgilenmeye başladı peki?</strong></p>
<p>Seçim odaklı, bilinçli yapılıyor bu. Çünkü yeni CHP, herkesi kucaklama çabası içine girdi. CHP’nin oyunu arttırmak için mümkün olduğunca geniş kesimler kapsanmaya çalışılıyor. Bu ülkede Kürt sorununu devre dışı bırakarak oyunuzu arttırmanız ve iktidara yaklaşmanız mümkün değildir. Kaldı ki Baykal dönemine en büyük eleştiri, “CHP’nin Doğu’da tamamen silinmesi ve bir kıyı şeridi partisi” olmasıydı. Diyarbakır’dan Sezgin Tanrıkulu’nun partiye girmesi de CHP’nin bölgede var olma çabası zaten. Aslında CHP, “herkesi yakala partisi” (catch-all party) dediğimiz bir parti modeli uygulamaya çalışıyor bugün. CHP’nin seçim için verdiği reklamlara dikkat edin! “CHP varsa, herkes için var” sloganıyla yola çıkıyor. Partinin yapısını ve anlayışını gerçekten değiştirmeye yönelik adımlar bunlar.</p>
<p><strong>Anlamadım. Seçim öncesinde CHP tam olarak nasıl bir parti olmaya çalışıyor?</strong></p>
<p>Biz herkesi yakala parti modelini aslında yıllardır AKP üzerinden tartıştık. Bu anlayışla devam ederse bundan böyle CHP için de tartışacağız. Dünyada örnekleri var bunun. Herkesi yakala partileri, ulaşabilecekleri en yüksek oy oranlarına ulaşmak için bütün ideolojik bagajlarını boşaltan parti türleridir. CHP, söylem ve politikalarındaki gelgitleri işte biraz da bu yüzden yaşıyor. Kılıçdaroğlu ve ekibi, bir yandan CHP’nin “gerçek sosyal demokrat parti” olacağını söylüyorlar, diğer yandan da herkese hitap eden bir parti olmaya çalışıyorlar. Yani...</p>
<p><strong>Evet...</strong></p>
<p>Bir yandan CHP’ye sosyal demokrat ideoloji yerleştirecekler. Diğer yandan da CHP’yi ideolojik yüklerden kurtaracaklar. Yani, bir yanda CHP’nin söylemlerini herkesi kapsayıcı bir biçimde belirliyorlar, diğer yandan da CHP örgütünü güçsüzleştiriyorlar. Bilinçli bir tercih bu! CHP’de örgütler, Kılıçdaroğlu döneminde bilinçli olarak devre dışı bırakıldı.</p>
<p><strong>Seçim sürecinde CHP örgütünü devre dışı mı bıraktı?</strong></p>
<p>Evet. Hem kurultaylar hem de aday belirleme sürecinde örgüt tamamen etkisiz kılındı. Aslında Türkiye’deki partileri, özellikle de CHP’yi Amerikanlaştırma, Amerikan partilerine benzetme sürecinin de bir sonucu olarak yaşandı bu. Bakın... Amerika’da siyasal partiler birer seçim makinesi gibi işler, partinin işlevi seçim kampanyalarını yürütmektir. Parti örgütleri yoktur ve partiler üyelerden ziyade uzmanlarla çalışır.</p>
<p><strong>Yeni CHP ne yapıyor?</strong></p>
<p>Yeni CHP de kendi örgütünü önemsizleştiren bir anlayışa sahip. Mesela seçime gidilirken bazı taşra yöneticileri görevden alınabildi, bazıları da tamamen etkisizleştirildi. İzmir bunun tipik bir örneği. Kısacası CHP’de örgüt yerine medya, reklam vs. ile siyaset yapma anlayışı öne çıktı. Böyle bir anlayış parasal kaynaklara, işveren çevrelerine bağımlılığı arttırıyor. Aslında şu anda CHP’nin içinde bir gerginlik var. Seçime gidilirken, çalışmayan örgütler ve çalışan bir genel merkez durumu var. Bunu da kendi aralarında söylüyorlar zaten. “Oyları Kemal Bey arttıracak. Buna güvenerek seçimlere gidiyoruz” diyorlar. CHP tamamen, liderin söylemleri üzerinden yürütülen bir politikayla seçimlere gidiyor.</p>
<p><strong>CHP’nin bu yeni Kürt politikası klasik CHP seçmeni tarafından nasıl karşılanıyor?</strong></p>
<p>Özellikle kıyı şeridinden çok ciddi bir tepki görüyor ve daha da görecek.
                                    	<br/><br/>
<a class="lnk2" href="/web/20120621104715/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr:80/nese-duzel/makale-aysen-uysal-chp-herkesi-yakala-partisi-oluyor.htm), [web.archive.org (arşiv bağlantısı)](http://web.archive.org/web/20120621104715/http://www.taraf.com.tr:80/nese-duzel/makale-aysen-uysal-chp-herkesi-yakala-partisi-oluyor.htm)
