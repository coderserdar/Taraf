# Hüseyin Ergün: CHP’nin alabileceği en yüksek oy bu

*Neşe Düzel 20.06.2011*

<div class="yazi"><img align="left" alt="Hüseyin Ergün: CHP’nin alabileceği en yüksek oy bu" border="0" src="http://www.taraf.com.tr/fotoraflar/makaleler/huseyin-ergun-chp-nin-alabilecegi-en-yuksek-oy-bu_5505_orijinal.jpg" style="border-right-width:10px; border-color:#FFFFFF"/><p><strong>"CHP dahil, Türkiye solu, “yandık, bittik, mahvolduk” soludur. Ülkede bir milyon araba satılıyor. Sol, bundan hiçbir şey anlamıyor. Bunu, halkın yaşamında iyileşme olarak görmüyor. Bu sol, dünyayı anlamama soludur"</strong></p>
<p><strong>"İsmet Paşa bir sabah uyandı. Biz ortanın solundayız, zaten hep öyleymişiz. Bunu şimdi anladık dedi. CHP hiç değişmeden, halka, CHP’nin sol olduğu duygusu verildi. Çünkü ordu, burjuvazi ve ABD TİP’ten korktu"</strong></p>
<p><strong>"AKP’nin milliyetçi-din karışımı muhafazakârlığı, özgürlükçü adımlar atmasını önler. Gerçek sol ise özgürlükçüdür, ahlak tanımı yapmaz, topluma ahlak dayatmaz. Biz asardık demeyi aklından geçiremez"</strong></p>
<p><strong>NEDEN HÜSEYİN ERGÜN</strong> CHP içindeki taraflar, kapışmak için 12 Haziran seçimlerinin yapılmasını bekliyorlardı. Nitekim seçimin ertesi günü 13 Haziran’da CHP’de kavga başladı. Tartışma, her zaman olduğu gibi gene Genel Merkez’in seçim yenilgisini, politikalarını ve söylemini hedef aldı. CHP’nin yeterince Kemalist olmadığı, yani onların düşünce dünyasında Kemalizm “sol” bir ideoloji olarak kabul edildiği için, CHP’nin yeterince “sol” olmadığı için seçimi kaybettiği söylendi. Peki CHP ne zaman sol oldu? Bu ülkede CHP’nin sol bir parti sanılmasını kim sağladı? Birçok CHP’li de kendini solcu sanıyor. Onlar solculuğun nasıl birşey olduğunu düşünüyor? İnsanlar neye dayanarak CHP’ye “sol” diyorlar? CHP, sol şeritte yolun sonuna geldi mi? Bundan sonra CHP’yi sol olarak sunmak mümkün olabilecek mi? Ergenekon’culukla solculuğun aynı şey olduğunu iddia eden bir sahtekarlıkta, gerçek solun hiç payı yok mu? Türkiye’de ve dünyada 2011 yılında solcu olmanın ölçüleri neler? Sol bir parti nasıl bir siyasi amaçla hareket etmeli? Sol bir partinin, Türkiye’de şansı var mı? Kürt meselesinden ekonomiye kadar uzanan hayatın bütün alanlarında halka neler vaat edecek? Halkı, kendisine oy vermeye nasıl ikna edecek? Bütün bunları 1960’ların gençlik liderlerinden, Türkiye İşçi Partisi kökenli ve şu anda SODEP Genel Başkanı olan Hüseyin Ergün’e sorduk. Ergün, bir grup arkadaşıyla birlikte üç ay önce Sosyal Demokrat Parti “SODEP” i kurdu ve çok çarpıcı bir programla siyasete tekrar atıldı.</p>
<p><strong>Herkes CHP’nin durumunu tartışıyor. Ben size CHP’yle ilgili başka bir soru sormak istiyorum. CHP’nin sol bir parti sanılmasını kim sağladı?</strong></p>
<p>İsmet Paşa başlattı ve Ecevit perçinledi. 1961 seçiminde CHP yüzde 36.7 oy aldı. Bu normaldi çünkü, seçim darbe sonrasında yapıldı ve kapatılan Demokrat Parti üç, dört parçaya bölünmüştü. Birleşselerdi gene büyük çoğunlukla Meclis’e gelirlerdi. Zaten sonraki 1965 seçiminde CHP’nin oyu 28’e düştü. Adalet Partisi yüzde 53 oy aldı. Yani durum bugünküne çok benziyor. Bu durum, CHP içinde problem oldu, İsmet Paşa bir sabah uyandı ve “biz ortanın solundayız. Biz zaten öteden beri öyleymişiz ama bunu şimdi anladık” gibi bir şey söyledi.</p>
<p><strong>CHP politikasını, ideolojisini değiştirdi mi peki?</strong></p>
<p>Hayır, hayır. CHP’de hiçbir şey değiştirilmeden, partide sol bir ideoloji oluşturulmadan, CHP kendine böyle bir ideolojik tanım buldu. Kitlelere, CHP’nin sol olduğu duygusu verildi. Ona bu tanımı, o seçimde yüzde 3 oy alan Türkiye İşçi Partisi ilham etti. Çünkü CHP topluma hiçbir şey vaat etmeyen geleneksel, cumhuriyetçi renksiz bir parti halindeydi. Aslında, kitlelerin CHP’yi sol olarak algılamak istemelerinin arkasında 1971 12 Mart darbesi vardır.</p>
<p><strong>CHP, darbeyi desteklemedi mi?</strong></p>
<p>12 Mart muhtırası açıklandıktan sonra, CHP dahil Türkiye solu bu darbeyi desteklediler. Aslında 1965-1971 arası, Türkiye’nin en hızlı kalkındığı, enflasyonun en düşük olduğu dönemdir. Ama sol, bundan bir felaket çıkardı. Hiç dayanağı olmayan bir muhalefet yaptı. Sadece Türkiye İşçi Partisi (TİP) bu darbeye karşı çıktı, bunun faşizm olduğunu söyledi. Muhtıradan iki gün sonra Ecevit, “Bu darbe bana karşı yapıldı” dedi ve CHP genel sekreterliğinden istifa etti.</p>
<p><strong>Ecevit’in CHP’si sol muydu peki?</strong></p>
<p>Hayır efendim. Sol değildi. Bülent Bey’in söylemleri, kitapları, sol literatürde “ütopik sosyalizm” denen hoşlukları ifade eden kitaplardı. Ecevit, sosyal demokrat olma iddiasındaydı ama onun derinliğini ne kendisi anlamıştı, ne de partisinde sosyal demokrasiyi bilen kadrolar vardı. Dolayısıyla tamamen slogan düzeyinde birşeydi bu!</p>
<p><strong>CHP’yi sol bir parti olarak sunmanın nasıl bir amacı vardı peki?</strong></p>
<p>1966’da bunun iki amacı vardı. Birincisi, CHP’yi sıkıştığı yerden, içi boş bir sol manevrayla kurtarmak. İkincisi TİP, 1965’te yüzde üç oyla 15 milletvekili çıkararak içeride burjuvazi ve asker, dışarıda Amerika ve CIA gibi kurulu düzen açısından büyük tedirginlik yarattı. Türkiye Sovyetler’in komşusuydu. Dünya sistemi böyle bir riski göze alamazdı. O yüzden Türkiye’de bir sol varmış gibi yapıldı ve bu ülkeye, CHP kanalıyla kof birşey “sol” olarak takdim edildi. Böylece CHP, insanlarda sanal bir sol algısı yarattı. Yoksa TİP’in gerçek bir sol parti olarak, Türkiye’de iktidar olma değil ama bu ülkede demokrasiyi iyileştirecek kadar büyük bir güç olma potansiyeli vardı.</p>
<p><strong>Türkiye’de solcu olduklarını söyleyenlerin çoğunluğu küreselliğe karşı... Yerel değerleri savunuyorlar. Sizce, küreselleşme karşıtı bir solculuk olabilir mi?</strong></p>
<p>Kapalı ekonomiyi savunanlar, küreselleşmeye karşı çıkanlar kesinlikle gericidir. Nasıl ki, 19 ve 20’inci yüzyılda ulus devletlere karşı olmak gericilik idiyse, 21’inci yüzyılda da küreselleşmeye karşı olmak gericiliktir.</p>
<p><strong>Niye?</strong></p>
<p>Küreselleşme, insanlığın ileri bir adımıdır. Ulus devlet, geniş insan topluluklarını birleştirdi, tek pazar haline getirdi. Şimdi de küreselleşme bütün insanlığı bütünleştiriyor. Küreselleşmeyi sol sevinçle karşılaması gerekirken, arkadaşlar bunu bir felaket olarak görüyorlar ve kendilerine göre gerçekleşmeyen ne varsa, onların hepsini ileri Batı dünyasının oyunu ve küreselleşmenin bir sonucu olarak değerlendiriyorlar. Ayrıca karşı oldukları emperyalizmle mücadele de küreselleşmekle olur. Emperyalizm, bir devletin başka yerlerde farklı bir hukuk uygulaması demektir. Eğer küreselleşme, insanlığın aynı hukuk altında yaşaması ise küreselleştikçe emperyalizmin dalını kırıyoruz demektir bu.</p>
<p><strong>Bundan sonra da CHP’yi sol olarak sunmak mümkün olabilecek mi sizce?</strong></p>
<p>Eskisine göre daha zor olacak ama CHP bir süre daha sol sanılacak. Milliyetçilik ve devletçilikten oluşan 1960’ların sol söylemi şu anda sıkı bir şekilde sürüyor. CHP hala 1960’lardaki yerinde. Mülkiyeliler Birliği’ne gittiğimde şaşkınlığa uğruyorum. Geçen gün solcu bir profesör arkadaşım, “Bu seçimlerden sonra Türkiye’ye nasılsa padişahlık gelecek” dedi.
                                    	<br/><br/>
<a class="lnk2" href="/web/20120421233224/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr:80/nese-duzel/makale-huseyin-ergun-chp-nin-alabilecegi-en-yuksek-oy-bu.htm), [web.archive.org (arşiv bağlantısı)](http://web.archive.org/web/20120421233224/http://www.taraf.com.tr:80/nese-duzel/makale-huseyin-ergun-chp-nin-alabilecegi-en-yuksek-oy-bu.htm)
