# Aynı yağmurlarda kirleniyorlar

*Neşe Düzel 11.12.2013*

<div class="yazi">Başbakanlık, Milli Güvenlik Kurulu ve MİT, hep birlikte Taraf için suç duyurusunda bulunmuş.<br/><br/>Belediye Bandosu ile İtfaiye Teşkilatı eksik kalmış bu “suç duyurusu” kampanyasında. Onlardan da birer imza alsaydınız bari.<br/><br/>Gerçekler sizi nasıl korkutuyorsa... Öyle tek bir suç duyurusu bile yetmiyor artık size. Özel Yetkili Mahkemelere, “Bunları susturun, bunları hapse atın” diye hep birlikte koşuyorsunuz.<br/><br/>Halkınızdan gizlemeye çalıştığınız gerçekler olması ne kadar korkutucu. Öyle değil mi? Gerçekler ortaya çıkacak diye ödünüz patlıyor.<br/><br/>Bir iktidar, yaptıklarını halkından gizlemek için baskılara, tehditlere, çarpıtmalara başlamışsa, onun için yolun sonu görünmüş demektir. Bir daha iflah olmaz artık.<br/><br/>Çünkü halk, o iktidarı sorgulamaya koyulur ve sonunda herkes, iktidarın, “gizlemeye çalıştığı asıl yüzünü” görür.<br/><br/>Biz bu macerayı daha önce de yaşadık.<br/><br/>Şimdi aynen taklit ettiğiniz askerî vesayet de zamanında Taraf ’ı susturabilmek için aynı yöntemleri denedi.<br/><br/>İftiralar attılar, gerçekleri çarpıttılar, yalan söylediler, tehdit ettiler ama sonuç değişmedi. Halk sonunda gerçeği gördü.<br/><br/>Bana sorarsanız... Askerî vesayet için bitişe giden süreç, yalanlarla ve tehditlerle Taraf ’ı susturmaya çalışmasıyla başlamıştı.<br/><br/>Bu iktidar da şimdi aynı yoldan yürüyor.<br/><br/>Gerçekleri gizledikleri... Dost göründüklerini sattıkları... İnsanları fişledikleri... Vatandaşlarına karşı suç işledikleri, birer birer ortaya çıktıkça daha fazla tehditkâr ve baskıcı olmaya çabalıyorlar.<br/><br/>Hâlâ anlamamışlar... Bu gazete bunlardan korkmaz, biz alışkınız.<br/><br/>Hapishaneyse tehdidiniz... Biz oraya girer, oradan dürüst ve onurlu insanlar olarak çıkarız. Ama siz oraya girerseniz nasıl çıkarsınız?<br/><br/>Bu iktidar ve başbakanı, bir şarkıyı çok seviyorlar biliyorsunuz... “Aynı yollardan yürüdük, aynı yağmurlarda ıslandık” gibi bir şarkı...<br/><br/>Eskiden bu şarkıyı “halkla” birlikte yürüdüklerini vurgulamak için söylerlerdi.<br/><br/>Şimdi anlaşılıyor ki, halkla değil, paşalarla “aynı baskıcı yollardan yürüyüp, aynı tehditkâr yağmurlarda” kirleniyorlar.<br/><br/>Siz, askerî vesayetin paşalarının yürüdüğü yollardan yürümeye devam edin.<br/><br/><br/>
</div>

Kaynak: [taraf.com.tr](http://www.taraf.com.tr/nese-duzel/makale-ayni-yagmurlarda-kirleniyorlar-3.htm), [web.archive.org (arşiv bağlantısı)](http://web.archive.org/web/20131214102144/http://www.taraf.com.tr/nese-duzel/makale-ayni-yagmurlarda-kirleniyorlar-3.htm)
