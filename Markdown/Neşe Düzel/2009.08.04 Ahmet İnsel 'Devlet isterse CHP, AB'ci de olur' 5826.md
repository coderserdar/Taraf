# Ahmet İnsel: ‘Devlet isterse CHP, AB’ci de olur’

*Neşe Düzel 04.08.2009*

<div class="taraf_structure_2col_1zq">
<div class="margen_n">



 <p><b>“</b><b>Sadece emekle ilgilenen bir hareket siyasal bir hareket olamaz. O, ancak sendikal bir hareket olur. Sol, iktisadi çıkarlar için birleşen kişilerin hareketi değildir. Sol, bir vicdan hareketidir.”</b> <b><br/><br/>“</b><b>CHP her şey olabilir. Çünkü CHP her şeyden önce devlet partisidir. Devlet solda olmaya karar verirse solda olur, şimdi çıkarımız Avrupa’da derse, CHP, AB’ci olur.”</b> <b><br/><br/>“Sol, Ergenekon’la bölündü. İktidara şüpheyle yaklaşmak solcu bir reflekstir ama… İ</b><b>ktidara karşı gözükapalı muhalefet etmek, solcuların siyaset alanını terk etmesi demektir.”</b> <br/><br/>* * * <b><br/><br/>2</b> <i><br/><br/>Türkiye’nin önde gelen entelektüellerinden, solun önemli isimlerinden Galatasaray Üniversitesi İktisat Bölümü Başkanı Prof. Ahmet İnsel’le yaptığımız ve dün birinci bölümünü yayımladığımız konuşmaya kaldığımız yerden devam ediyoruz. </i><br/><br/>* * * <b><br/><br/>Sol </b><b>hükümete karşı nasıl tutum almalı?</b> <br/><br/>Hükümet de sol açısından daima dikkatlice ele alınması gereken bir yerdir. Çünkü iktidar baştan çıkarır. İktidar, hak ihlaline, yetki gaspına uygun bir konumdur. Dolayısıyla iktidarın eylemlerine daima bir kısıtla ve kayıtla yaklaşmak solcu bir reflekstir. Ama iktidara karşı gözü kapalı bir muhalefet sürdürmek de, solcuların siyaset alanını terk etmesi anlamına gelir.  <b><br/><br/>Türkiye’de bugün yaşanan nedir?</b><b> </b> <br/><br/>12 Eylül rejimi, bizde iktidarın, merkezî bir biçimde tasarlanması ve uygulanması sonucunu getirdi. 12 Eylül rejimini tasarlayan asker-sivil kesimlerin, bir gün İslamcı bir partinin bu rejimi ele geçireceği ve rejimin bütün imkânlarından yararlanacağı herhalde hiç akıllarından geçmiyordu. Şimdi Türkiye’de yaşanan bu... Burada büyük sorumluluk, 1990’lı yıllarda 12 Eylül rejimini değiştirmeyenlere, 28 Şubat’ı kabullenenlere aittir. Türkiye’de asker-sivil bürokrasinin vesayet rejimini sürdürmek isteyenler, AKP’nin kendisi için başka türlü bir vesayet rejimi kurması imkânının kapısını açık tutuyorlar aslında. <b><br/><br/>AKP vesayet rejimini sürdürmek istiyor mu sizce? </b><b></b><br/><br/>İsteyebilir. İktidardaysanız ve çoğunluktaysanız bunu istersiniz. Çünkü AKP, yürürlükteki 12 Eylül rejimi sayesinde bugün ülkede hegemonya kurma olanağına sahip. Anayasa Mahkemesi’nin emekliliği gelmiş üyelerinin birkaçının yerine Cumhurbaşkanı’nın atama yapmasıyla, AKP Anayasa Mahkemesi’ni de ‘düşürme’ olanağına sahip. Zaten görüyorsunuz... AKP bu sistemi çok fazla değiştirmek istemiyor. 12 Eylül Anayasası’ndan mağdur olduğunu söylüyor ama 12 Eylül Anayasası’nın imkânlarını da çok iyi kullanıyor. <b><br/><br/>Nasıl kullanıyor?</b> <br/><br/>Bakın... 12 Eylül Anayasası, AKP’de var olan otoriter tınıya çok tekabül ediyor. O merkeziyetçi otoriter tını, AKP’ye, yürütmede ve yasamada çok rahat davranabilmesi imkânını sunuyor. 12 Eylül Anayasası’nın yerine yeni bir anayasa çıkarabilecekken çıkarmamış olması, AKP’yle ilgili şüpheleri güçlendiriyor. Aslında AKP demokrasiyi kurumlaştırmak için yargıyla mücadele etmiyor. Onun yargıyla olan mücadelesi, kendi hegemonya kurma isteğinin ve eğiliminin bir sonucu oluyor. Dolayısıyla sol şunu yapmalıdır. Sol, hem Yüksek Yargı’nın demokrasi karşıtı tutumlarını teşhir etmeli, hem de hükümetin olası hegemonik girişimlerine karşı durmalı.  <b><br/><br/>Ergenekon savcılarını değiştirme konusunda sol nasıl tavır almalı?</b><b> </b> <br/><br/>Savcı Öz’ü değiştirmediği için hükümeti desteklemeli sol. Zira Ergenekon davasında savcıların dava sırasında değiştirilmesi, adalet mekanizmasına çomak sokmak anlamına gelir. <b><br/><br/>Ergenekon soruşturmasında solun tutumu ne olmalı?</b><b> </b> <br/><br/>Solun tavrı, kayıtsız ve şartsız Ergenekon soruşturmasında sonuna kadar gidilmesi olmalı. AKP’nin işine yarayacak diye Ergenekon davasına sessiz kalmak, solun kendisini siyasetten tamamen çekmesi anlamına gelir. Bakın... Ergenekon çok önemli bir dava ve sol bu konuda ikiye bölünmüş durumda. Bence bu hayırlı bir bölünme! Çünkü Ergenekon davası, solun, geçmişten gelen kamburlarını, sıkıntılarını, çelişkilerini ortaya döktüğü çok önemli bir ayırım noktası oldu. <b><br/><br/>Sol, Ergenekon’la ilgili olarak nasıl bölündü?</b><b> </b> <br/><br/>AKP’ye duyulan şüphe ve tepki, insanların gözünü siyasi olarak köreltebiliyor. Bugün solun içinde bir kesim Ergenekon davasının bir Fethullah ve AKP operasyonu olduğunu iddia ediyor. Askerlerle Fethullahçılar ve AKP arasında solun tavır almaması gerektiğini söylüyor. En anlamlı sol slogan olarak da “yesinler birbirini” diyor. <b><br/><br/>Solun bir bölümü de Ergenekoncuların yanında yer almıyor mu?</b><b> </b> <br/><br/>Onlar kendilerine sol dese de biz onlara lütfen sol demeyelim artık. Sol değerlerle bir ilgisi kalmamış ulusalcı, milliyetçi, devletçi CHP de, Aydınlık grubu da, devletin bindirilmiş kıtalarıdır. CHP, soruşturma muvazzaf subaylara, bazı gazetecilere ve emekli generallere dokunduğu zaman, bunu AKP’nin bir komplosu olarak değerlendiriyor. Çünkü bu çevreler, seçimle işbaşına gelmiş bir hükümetin seçim dışı yollarla, darbeyle devrilmeye çalışılmasının bazı koşullarda meşru oluğuna hâlâ inanıyorlar. Ve bu meşruiyet nedeniyle de Ergenekon’a karşı daha anlayışlı davranıyorlar. Darbe teşebbüslerini bir suç olarak görmüyorlar. TSK’nın son kertede darbe yapma, hükümeti devirme yetkisinin bulunduğunu kabul ediyorlar. <b><br/><br/>Sol ikiye bölündü dediniz. Biri, askeri siyasetin içinde isteyen ve darbeleri meşru gören sol. Diğeri hangi sol?</b><b> </b> <br/><br/>Öbür sol, Ergenekon karşısında tutarlı bir tavır gösteriyor. Bu süreç AKP’nin işine yarar endişesini taşımadan, Ergenekon devasının derinleştirilmesi için çaba gösteriyor. Mesela 14 temmuzda yedi-sekiz bin kişi “Darbeye dur de!” girişimi çerçevesinde darbe karşıtı yürüyüş yaptı. Bu yedi bin kişinin çoğu gençti ve ezici çoğunluğu da kendini solcu diye tanımlıyordu. Siyasi temsili çok zayıf olsa da, Türkiye’de Ergenekon konusunda yerel örgütlerden, derneklerden, aktivist gruplardan oluşan tutarlı ve iddialı bir sol çevre var. <b><br/><br/>Bir siyasi parti oluşumuna gidiyor mu bu sol?</b><b> </b> <br/><br/>Bir sol parti kurma diye bir arayış var. Ama böyle bir sol siyasi partinin toplumsal tabanının ne olacağı çok belirsiz. Çünkü CHP büyük bir tıkaç oluyor. Sol çevre, CHP’yi beğenmese de gözünü CHP’den ayıramıyor ve CHP dışında bir alternatif göremiyor. Dolayısıyla demokrat özgürlükçü bir solun bir siyasi partide kendini bulması çok kolay değil. Ayrıca Türkiye toplumu çoğunluk ve eğilim itibarıyla muhafazakâr bir toplum. Dolayısıyla solun potansiyeli bu ülkede doğal olarak da dar. Sağ veya muhafazakâr liberal kesimlerin toplumda yayılma alanları çok daha geniş. <b><br/><br/>Kürt meselesinde solun bir önerisi ya da planı olmadı. Sol, bu meselede nasıl bir öneri getirebilir?</b><b> </b> <br/><br/>Kürt meselesinde hazır olmayan, Türkiye toplumu. Bunda basının filtre edici rolü çok önemli. Solun çözüm önerileri var ama Türkiye toplumu bu önerileri ve her şeyi dinlemeye hazır değil. Oysa solcular bir konuyu sadece makbul lafları söyleyerek tartışmazlar. Bu konu, ayrılık dahil her şeyiyle tartışılır. Çünkü tartışmada sınır olmaz. Sınır koyarsanız ve kendinizi sansürlerseniz, makbul olanı söylemek zorunda kalırsınız ki... O zaman da herkesin söylediği ortalama lafı edersiniz. Halbuki solun en önemli özelliği, var olan kabullerin ötesine geçebilmesidir. Dünyada sol her zaman var olan kabulleri kırıcı bir işlev gördü.  <b><br/><br/>Türkiye”de sol bu işlevini yeterince görüyor mu?</b><b> </b> <br/><br/>Zaman zaman görüyor. Türkiye’de öyle bir toplumsal baskı var ki... Sadece devlet değil, toplum da insanlar üzerinde baskı yapıyor. Bu toplum farklılığa, aykırılığa karşı gerçekten tahammülsüz bir toplum. Bir kişi eline silah almadan, siyasal alanda kalkıp, “ben bir Kürt ayrılıkçısıyım” diyebilmelidir. Ama bu ülkenin solcusu da bunu diyene tahammül göstermiyor. “Ben Kürt ayrılıkçısıyım” diyen kişiyle siyasal olarak çatışabilirsiniz. Ama o kişiyi lanetleyemezsiniz ve yok edemezsiniz. Mesela sol Kıbrıs melesinde de karnından konuşuyor. Biz, “TSK, Kıbrıs’ta işgalci güçtür” diyen Rumları lanetliyoruz. Ama Türk olmasak ve dışarıdan baksak, oradaki askerleri nasıl tanımlardık biz?  <b><br/><br/>Solun bir bölümü bugün ulusalcı oldu. Solculuktan ulusalcılığa nasıl geçildi böyle?</b><b> </b> <br/><br/>Solculuktan ulusalcılığa geçilmedi. Solculuktan ulusalcılığa geri dönüldü. Bizde sol 1970’lerde ulusalcılıktan çıkmaya çalıştı ama olmadı. Çünkü bizde solun çok büyük bir ulusalcı kökeni var. Bunu bir dönem antiemperyalizm kisvesi altında yaptı. 1970’lerde ise bir kabuk değişimi yaşanmaya başladı. Devlet söylemiyle, devlet geleneğiyle bir hesaplaşma çabası görüldü. “1930’lu yıllar faşizm midir?” diye sorgulayan sol hareketler oldu. Devletle bu hesaplaşmayı sürdürebilen solcular, ne yazık ki 1980 sonrasında çok marjinal kaldılar. Bunlar 1980 sonrasında öyle ezildi ve 12 Eylül’ün getirdiği o inanılmaz otoriter zihniyetle toplum öyle darmadağın oldu ki, Müslümanlarla milliyetçilerin el ele vererek oluşturdukları Türk- İslam sentezinin milli eğitimdeki beyin yıkama operasyonuyla ve solcu öğretmenlerin tasfiyesiyle birlikte Türkiye’de bağnaz kuşaklar yaratıldı. Ve sol da bu arada bağnazlaştı.  <b><br/><br/>Sol, devletçi bir anlayışa mı sahip bizde?</b><b> </b> <br/><br/>Otoriter bir anlayışa sahip. Her şeyi piyasa düzenler mantığının karşısında sol, refleks olarak devlet fetişizmine döndü. Oysa sol devlete dönerken, toplumsal kurumların denetimini savunan mekanizmaları ön plana çıkarmalıydı. Denetimi sadece bürokratlara bırakmayan bir yöntem önermeliydi. Bunu da yapmadı. <b><br/><br/>Bugün Türkiye’deki sol ciddi bir bölünme içinde. Bir tür dağılma ve yeniden kümelenme söz konusu sanki. Solun içindeki farklı görüşleri tam olarak nasıl tanımlayabiliriz?</b><b> </b> <br/><br/>Birincisi, solun içinde devletçi-ulusalcı bir eğilim var. Bu eğilim, CHP, Aydınlık gibi çevrelerle temsil ediliyor. İkincisi, solculuğu sadece antiemperyalist söylem olarak tanımlayan ve çok radikal sözler söylemeyi sol olarak gören bir eğilim var. Bu aslında çok radikal ve çok keskin laflar ederek esas olarak kendini tatmine yönelen, kendi sesinin cazibesine kapılan bir sol eğilim. Bunlar, küçük sol gruplar. Üçüncüsü, özgürlükçü, eşitlikçi, farklılıklara ve farklı düşüncelere değer veren bir radikal demokrat kesim de var Türkiye’de. <b><br/><br/>Birleşmeye çalışan bu kesim mi?</b><b> </b> <br/><br/>Bu kesimden de insanlar var, evet. <b><br/><br/>Özellikle Marksist bir gelenekten gelenler daha yenilikçi, daha demokrat gözüküyorlar. Bunun nedeni ne sizce?</b><b> </b> <br/><br/>Marksizm’in çok ciddi bir entelektüel disiplini, formasyonu vardır. Marksist düşünce içinde yetiştiğiniz zaman kendi fikrî iç tutarlılığınıza çok önem verirsiniz. Bu yüzden de çok kolay savrulmazsınız. Milliyetçi olabilirsiniz ama o milliyetçiliğin Marksizm’le hiçbir alakası olmadığını da bilirsiniz. O zaman Marksizm’i terk etmiş olursunuz. Ayrıca Marksizm’in, “Toplumu insanlar kurdu. Toplumu insanlar değiştirecek” iddiası vardır.  <b><br/><br/>Bu iddia, bu bakış açısı hayata nasıl yansıyor? </b> <br/><br/>Bu bakış açısı, “İnsanların üstünde herhangi bir güç yoktur. Önce insanlar vardır. İnsanların üstünde ne tanrı, ne millet, ne de devlet vardır. Kendi kaderlerini, insanlar kendileri tayin ederler ve etmelidirler. Dolayısıyla bunun önündeki engelleri kaldırmak en önemli insanlık misyonudur” diyor. Eğer özgürlük ve eşitlik anlayışıyla birlikte bu misyona inandıysanız ve bu formasyondan geliyorsanız öyle kolay kolay “devlet, millet, kurucu atalar” gibi insan ötesi kertelere pabuç bırakmazsınız, onlara çok fazla inanmazsınız, çok fazla değer vermezsiniz. Ve böylece; devlet, ulus söylemine daha mesafeli olursunuz. Çünkü bunların insanlık tarihinin belli döneminde, daha çok egemenlik amacıyla yaratılmış kurum ve söylemler olduğunu bilirsiniz. Dine ve ırka da bu açıdan bakarsınız.  <b><br/><br/>Türkiye’de daha ılımlı bir soldan gelenler bugün daha sağa kaymış vaziyetteler. Onlar niye böyle sağa kaydılar?</b><b> </b> <br/><br/>CHP için genelleme yapıyorsanız, CHP kendini solda buldu. CHP geleneği hiçbir zaman sol olmadı. CHP kendisini 1960’ların ortasında solda buldu. 1950’lerde bir CHP’liye “sen solcusun” denseydi, bunu kendine edilmiş bir küfür sayardı. Çünkü CHP bir devlet partisidir. Devlet solda olmayı kabul ederse, CHP solda olurdu, sağda olmayı karar verirse, CHP sağda olurdu. Devlet bugün milliyetçi olmaya karar verdi ve CHP milliyetçi oldu. Ama ileride devlet “artık çıkarımız AB tarafında” derse CHP, AB’ci olur. Çünkü CHP her şey olabilir. Ama CHP her şeyden önce devletçidir. Diğerleri ise onun sadece konjonktürel pozisyonlarıdır. <b><br/><br/>Marksistler, bugünkü dünyayı ve Türkiye’yi yorumlarken hangi ölçülere dayanarak yapmalılar analizlerini? </b> <br/><br/>Analizlerini insanların özgürleşmesi ölçüsüne dayanarak yapmalılar. Çünkü insanların özgürleşmesi Marksistlerin ana amacıdır. Marksistlerin ana amacı, ne Türkiye’nin büyümesi, ne de düşmanlarımızın yenilmesidir. Marksistlerin amacı, insanların özgürleşmesidir ve özgür bir dünyada eşitlik içinde insanların kendi kendilerini yönetmesidir. Ben Marksist olarak, ne Türkiye’yi diğerlerine karşı Türkiye diye savunurum. Ne de Türkiye’yi diğerlerine karşı Türkiye diye yererim. Türkiye’deki insanlar, dünya insanlarının bir parçasıdırlar. Marksizm bize milletlerin, rejimlerin ve sistemlerin kalıcı olmadıklarını öğretti! <b><br/><br/>Kalıcı olmamak... Tam olarak ne anlama geliyor bu? </b> <br/><br/>Ne kapitalizm tarihin ta başından sonuna kadar devam eden bir rejimdir. Ne de milletler ilelebet devam eden oluşumlardır. Çünkü dünyada her şey değişir. Ve bunu da değiştiren tanrı değildir. Doğa güçleri ya da başka bir güç de değildir. Bunları insanlar değiştirdiler ve gene değiştirecekler. Marksistler, insanların özgürlüğüne, eşitliğine ve adalet duygusuna inanırlar. Adalet kavramını ve dinleri de insanların yarattığını düşünürler. Bir Marksist için din, insanların ürettikleri bir inanç dünyasıdır. Dolayısıyla bütün bunları insanlar yarattıysa, gene bütün bunları, toplumu ve kurallarını gene insanlar değiştirir. Bu değişim de “demokrasi, eşitlik, adalet ve kardeşlik” ilkeleri çevresinde yapılır.  <b><br/><br/>Teknolojinin çok hızlı gelişti bir çağda, solun eski sloganlarını sürdürmesi mümkün mü peki?</b><b> </b> <br/><br/>Solun eski sloganlarını, kurumlarını sürdürmesi mümkün değil ama... Yeni yapılanmalar da solun ortaklık, paylaşmacılık, diğerkâmlık ve dayanışmacılık pratiklerini karşılamıyor. Mesela, ben bugünün dünyasında Avusturya’daki insanla dayanışma içinde olabilirim. Ama ben Avusturyalıyla dayanışırken mahallemdeki insanla dayanışmıyorsam, bu dayanışma gerçek bir dayanışma mı, yoksa bir kaçış mı, bir sanal tatmin mi sorusunu sormak durumundayız. Çünkü küreselleşmenin getirdiği bir yanılmasa var. “Herkesle her zaman ilişki içinde olabilirim” demek aynı zamanda “hiç kimseyle, hiçbir zaman ilişki içinde olmam” demekle aynı anlama gelebilir. İlişkinin sanal değil, somut olabilmesi, “siyasi, iktisadi ve kültürel” ilişkiye dönüşmesi biraz yerellik gerektirir. Yüz yüze görüşmeyi, kol kola girmeyi, konuşmayı, tanışmayı, birbirini tanımayı, bir süreklilik içinde angaje olmayı gerektirir. <b><br/><br/>İşçi sınıfının dağılmakta olduğu bir süreçte sol hangi sınıfın ya da zümrenin ya da fikrin temsilciliğini üstlenecek?</b><b> </b> <br/>Solun, kendini işçi sınıfı merkezli tasarlamaktan çıkması gerekiyor. Sadece iktisadi menfaatlerin savunulması için biraraya gelen, birleşen insanların hareketi değildir sol. Aynı zamanda bir vicdan hareketidir sol! Eşitliğin, dayanışmanın, adaletin, evrensel değerlerin savunusunu yapar. Eşitliği ve adaleti sadece kendisi için değil, diğerleri için de savunur. Diğerleri için değil de sadece kendiniz için bu değerleri savunduğunuzda, o bir vicdan hareketi olmaz çünkü. O sadece bir çıkar hareketi olur. Sol, insanlık adına eşitliği savunmaktır. Ama 19’uncu yüzyılın pozitivizmi, “toplumsal ilişkiler temelde iktisadi çıkar ağırlıklıdır ve herkes kendi çıkarının peşindedir” diyen bir tür faydacı bir ideoloji enjekte etti sola. Bu, solun çok büyük bir yanılgısı oldu. Çünkü insanlar sadece çıkarlarının peşinde koşan egoist yaratıklar değillerdir.  <b><br/><br/>İnsanlar başka nelerin peşinde koşarlar? </b> <br/><br/>İnsanlar çıkara indirgenmeyen bazı yüksek hedeflerin ve değerlerin de peşinde koşarlar. Sol, insanların bu tarafına seslenmelidir.  <b><br/><br/>Peki, bugün işçi sınıfı ilerici vasfını hâlâ sürdürüyor mu sizce? </b> <br/><br/>İşçi sınıfının 19’uncu yüzyıl sonunda kendisini konumladığı yerle bugün konumladığı yer arasında bir fark var. Artık işçi sınıfı kendini geleceği kuracak asli güç olarak göremiyor. Çünkü teknolojik dönüşümler, sermayenin yeniden organize olması ve 20. yüzyıl kapitalizmi işçi sınıfını iktisadi yaşam merkezi olmaktan çıkardı. İktisadi yaşamın merkezine de kısmen bilgiyi koydu. Sermaye, ciddi bir biçimde emeğin yerine geçti. Dolayısıyla işçi sınıfının, “ben geleceğin kurucusu ve taşıyıcı gücüyüm” iddiası, 20. yüzyılın ortasından itibaren giderek söndü. Bu durumda sol için ciddi bir dünya görüşü değişikliği gerekiyor.  <b><br/><br/>Sol kendini nasıl değiştirmeli?</b><b> </b> <br/><br/>Bundan böyle, yegâne ilgi alanı emek olan bir hareket ancak sendikal bir hareket olabilir, siyasal bir hareket olamaz. Sol, sadece emeği değil, toplumun dışlanan kesimlerini, ezilenlerini ve kimlik sorunlarını da gündemine almalı. Ayrıca sol, dışlanan, ezilen ve sömürülen konumda olmamakla birlikte, insan olduğu için insanların eşitliğini, adaleti ve özgürlüğü talep edenleri de kendine katmalı. Yani sol, orta sınıfın da içinde yer alabileceği bir hareket olmalı. Zira sol, bir “vicdan hareketi” olarak insanlığın ortak değerleri için daha geniş çevrelere hitap etmek zorunda! Maalesef kol emekçileri Marx’ın öngördüğü gibi bir sayısal çoğunluk olamadılar toplumda. Üstelik sayı olarak giderek de azalıyorlar... <b><br/><br/>Sol, yeni çağa uygun yeni bir bakış açısı getirebilecek mi?</b><b> </b> <br/><br/>Sol, çıkarlar üzerinden değil, etik değerler üzerinden var olmak zorunda. Ama Türkiye’de solun, bunca toplumsal tahribattan sonra, eşitlikçi ve etik değerlerden hareket eden bir tavrı güçlü bir biçimde var etmesi kolay değil. Çünkü, “gemisini kurtaran kaptan, herkes kendi bacağından asılır” gibi çıkara dayalı fikirlerin çok doğal görüldüğü bir toplumda sola yer yoktur. <b><br/><br/>Solun, bugün en büyük meselesi ne olmalı, hangi sorunun çözümüne öncelik vermeli?</b><b> </b> <br/><br/>Türkiye’de sol, Kürt sorununa öncelik vermeli. İşsizlik yardımı, asgari gelir hakkı gibi sosyal haklar eşitliğini savunmalı ve kültürel muhafazakârlıkla mücadele etmeli. Kültürel muhafazakârlık, ataerkil aile geleneklerinin hâkim olmasıdır. Kendini kapalı dar aileye odaklamış bir toplumsal yaşam anlayışıdır bu. Kültürel muhafazakârlık, kadını ailenin içinde özgür gibi gösterir ama aslında kadını baskı altına alır. Farklıyı kabul etmez, otoriter reflekslere sahiptir. Dinî değerleri mutlaklaştırır. Kişiyi, cemaatin üstün değerlerine tâbi kılar. Sol, bu anlayışla ideolojik olarak mücadele etmelidir. Hem devletin hem de cemaatin baskısına karşı çıkarak birey haklarını savunmalıdır. Sol, kültürel muhafazakârlıkla mücadele etmek zorunda!</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/7106.htm), [web.archive.org (arşiv bağlantısı)](http://web.archive.org/web/20091229063903/http://www.taraf.com.tr:80/makale/7106.htm)
