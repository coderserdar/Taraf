# Cihan Tuğal: Türkiye bölünmeye doğru gidiyor

*Neşe Düzel 23.05.2011*

<div class="yazi"><img align="left" alt="Cihan Tuğal: Türkiye bölünmeye doğru gidiyor" border="0" src="http://www.taraf.com.tr/fotoraflar/makaleler/cihan-tugal-turkiye-bolunmeye-dogru-gidiyor_4373_orijinal.jpg" style="border-right-width:10px; border-color:#FFFFFF"/><p><strong>"Türkiye, 2003’ten itibaren bölünmeye doğru gidiyor. Çözümden uzaklaşılıyor. Kürt sorununu 2003’ten önce çözmeliydik. İçinden çıkılamaz bir hal aldı artık iş. 2003’ten önce Türkiye’yi yönetenlerin vebali büyük"</strong></p>
<p><strong>"MHP’nin misyonunu Ak Parti aldı. MHP, Türk-İslam sentezini sokaklarda çatışarak yapıyordu. AKP çok daha profesyonelleştirerek, esnekleştirerek, ekonomiyi başarılı yöneterek, minimum kan dökerek yaptı bu işi"</strong></p>
<p><strong>"İçki konusu muhafazakarlaştı. 28 Şubat mantığı adeta tersine döndü. Devlet, “iyi Türk, içen Türktür” tanımını yerleştirmeye çalışmıştı. Şimdiki tanım ise “iyi Türk, içmeyen Türktür” oldu. İyi vatandaşsan içmeyeceksin!"</strong></p>
<p><strong>NEDEN CİHAN TUĞAL ?</strong> Sivil toplum büyük bir gayretle seçim sonrası döneme hazırlanıyor, kendi anayasa taslaklarını açıklıyor ama, siyaset meydanlarda seçim kampanyasını demokrasi üzerinden değil, milliyetçilik üzerinden yapıyor. Milliyetçiliğin bu kadar tırmandırıldığı bir Türkiye’de ölümler nasıl duracak, Kürt sorunu nasıl çözülecek? Giderek milliyetçileşen AKP’nin önderliğinde sivil, çoğulcu, demokratik bir anayasa nasıl yapılacak? Seçimi kazanması kesin olan AKP nasıl bir çözüm peşinde? İktidarda üçüncü dönemini yaşayacak olan AKP’nin tabanında din mi yoksa milliyetçilik mi daha kuvvetli damarı oluşturuyor? AKP’nin Kürt oylarında hangi damar daha kuvvetli akıyor? AKP nasıl bir toplum ve Türkiye istiyor? Türkiye İslamileşti mi, milliyetçileşti mi? AKP büyük kitle desteğini neye borçlu? AKP, MHP’den seçmen çalıyor mu? AKP ile MHP’nin benzerlikleri neler, farklılıkları neler? AKP ile Gülen Hareketi’nin ilişkisi ne? Gülen cemaati nasıl bir toplum istiyor? Hem AKP’nin hem de Gülencilerin, serbest piyasa ve özel sektör konusundaki görüşleri ne? Dindarlıkla para arasında nasıl bir ilişki kuruyorlar? AKP’nin ve Gülen hareketinin Amerika’ya bakışı ne? AKP’nin İsrail’e karşı tavrı nasıl açıklanmalı? Mavi Marmara yeniden yola çıkacak. Bu sefer ne olacak? Seçimlerden sonra nasıl bir AKP ile karşılaşacağız? Bütün bu soruları, genç yaşında en parlak sosyologlardan biri olan Berkeley Üniversitesi öğretim üyesi Doç.Dr. Cihan Tuğal’a sorduk. AKP’nin siyasal İslamcıları sistemle nasıl bütünleştirdiğini, “Pasif Devrim / İslami Muhalefetin Düzenle Bütünleşmesi” kitabında anlatan Cihan Tuğal’dan bilimsel araştırmaya ve saha çalışmalarına dayanan, ufuk açıcı çok derin cevaplar aldık.</p>
<p><strong>AKP sekiz yıldır iktidarda. Kürt meselesini en fazla ciddiye alan parti de o. Buna rağmen sorunu çözemiyor, bir ileri bir geri, kıpırdayıp duruyor. Niye AKP, bu konuda böyle yetersiz kalıyor?</strong></p>
<p>Bu yetersizliğin üç boyutu var. Bir, Ak Parti’nin kendi siyasi geleneği. İki, partinin tabanı. Üç, Fırat’ın öbür yanı. Ak Parti’de, hala Milli Görüş geleneğinden kalan bir şeyler var. Ak Parti’nin, damarlarında milliyetçilik akıyor.</p>
<p><strong>AKP giderek daha mı milliyetçi oldu?</strong></p>
<p>Kesinlikle evet. Bugün Ak Parti’yi tanımlayan ana yönelim, Türk milliyetçiliğidir. Ak Parti, içine İslamcılığın yedirildiği bir Türk milliyetçisi partidir. Hem siyasi gelenek açısından hem de Ak Parti hareketinin önderlerinin bugün dünyayı algılayışı ve akılları bakımından da bu böyledir. Milliyetçilik, zaten bu topraklara çok önceden yerleşti. Biz bu ülkede sadece milliyetçiliğin varyantları arasındaki mücadeleye tanık oluyoruz. Türkiye’de iki milliyetçi gelenek var. Biri, daha seküler, bürokratik, devletçi ve merkeziyetçi. Diğeri, daha az seküler, daha az bürokratik, daha az devletçi. İkincisi daha halka açık ve daha dini yana sahip o kadar.</p>
<p><strong>Peki dindarlıkla milliyetçilik arasındaki ilişkiyi AKP hiç sorgulamıyor mu?</strong></p>
<p>Bu ikisi aslında birbirine çok yakışıyor. Türkiye’de milliyetçilik ve din birleşmiştir ve biz bunları ayıramayız.</p>
<p><strong>AKP ideolojisinde önce İslam mı yoksa Türklük mü geliyor?</strong></p>
<p>Sosyal bilimci olarak Ak Parti benim gözümde Türk milliyetçisi bir partidir. MHP’nin, 1970’lerde “Tanrı dağı kadar Türk, Hira dağı kadar Müslüman’ diye bir sloganı vardı. Ülkücü hareket bunu, Türk-İslam sentezini anlatmak için kullanıyordu. Hem çok Türküz hem çok Müslümanız demekti bu. 12 Eylül’den sonra Türk devletinin geldiği nokta budur işte. 12 Eylül, ideoloji olarak Türk İslam sentezini getirdi. Ak Parti ile de, “Tanrı dağı kadar Türk, Hira dağı kadar Müslüman” fikri, yani Türk-İslam sentezi iyice güçlendi. Topluma ve devlete daha da yerleşti.</p>
<p><strong>Bu durumda AKP ile MHP’nin benzerlikleri, farklılıkları neler peki?</strong></p>
<p>MHP’nin misyonunu Ak Parti aldı. MHP, bu işi sokaklarda çatışarak yapıyordu. Ak Parti çok daha profesyonelleştirerek, esnekleştirerek, ekonomiyi çok başarılı yöneterek, minimum kan dökerek aldı bu misyonu. Aslında Ak Parti, eski MHP’ye daha çok benziyor. Sokak çatışması kısmına değil de, Türklük ve İslam’ı birleştirmesine çok benziyor. Yeni MHP ise İttihat geleneğine yaklaşmış durumda. Yani o, CHP’nin bir kanadına yaklaştı.</p>
<p><strong>Toplum milliyetçiliğinden devlet milliyetçiliğine mi döndü MHP?</strong></p>
<p>Evet. MHP oraya kaydıkça da boşluğu Ak Parti doldurdu. Ak parti, MHP’den şöyle çok farklı. O, kendini demokratik söylem üzerinden tanımlıyor. MHP ise kendini demokrasi üzerinden kurmuyor. Ak Parti’nin çok net bir serbest piyasa uygulaması ve savunması var. MHP ise uzun süredir ekonomide hiçbir şey savunmuyor. Oysa eskiden ekonomik anlamda daha klasik faşizan Avrupa partilerine benzerdi ve korporatist modeli savunurdu.</p>
<p><strong>Burada büyük çelişki yok mu? Giderek milliyetçileşen AKP, neden Kürt açılımını başlattı?</strong></p>
<p>Ak Parti milliyetçi bir partidir ama aynı zamanda çok profesyonel, esnek ve liberalleşmiş bir partidir de. CHP’ye ve MHP’ye göre, onun milliyetçiliği de liberalleşmiştir. Çünkü Ak Parti her şeyi birden olmak istiyor ve oluyor da! Nitekim bir anlamda Müslüman partidir, bir anlamda milliyetçi partidir, bir anlamda da liberalleşmiş bir partidir. Kemal Kılıçdaroğlu CHP’sini henüz bilmiyoruz ama... Diğer milliyetçi partiler olarak eski CHP ve MHP, Kürt açılımını başlatamazlardı mesela. TRT Şeş’i saf milliyetçi bir parti açamazdı, Kürtçeyi böyle serbestleştiremezdi. Ancak liberalleşmiş, modern bir milliyetçi parti bunu yapabilir. Ama tabii Ak Parti milliyetçiliğinde de Türk milletinin çıkarları hala merkezde duruyor.</p>
<p><strong>AKP milliyetçiliği, Kürtleri dışlıyor mu?</strong></p>
<p>Türk tanımı, milliyetçiliğin en muğlak tarafıdır. Zaten Türk tanımı gücünü, muğlaklığından, net olmayışından alıyor. Türk tanımı net olsaydı ve referansını etnik kökenden alsaydı, bu çok yabancılaştırıcı bir şey olurdu ve bölgenin yarısına yakını da hala Ak Parti’ye oy vermezdi. AKP, Kürt açılımını niye başlattı dediniz. Profesyonellik yüzünden başlattı. Çünkü bunun, Türkiye’nin en ciddi sorunu olduğunu ve çözülmesi gerektiğini biliyor ve çözmek istiyor. Çözülmezse, Türkiye Cumhuriyeti’nin bir şekilde çökeceğinin ve bölüneceğinin farkında.</p>
<p><strong>AKP durumun vahametinin farkındaysa, neden Kürt açılımından vazgeçti?</strong></p>
<p>Bunun üç nedeni var. Birincisi Ak Parti’yi yönetenlerin kendi siyasi ve ideolojik yapıları. Mesela Ak Parti’de bütün kanatlar milliyetçidir. Liberaller de, İslamcılar da milliyetçidir. Milliyetçilik, değişmeyen bir unsurdur Ak Parti için. İkinci neden, taban. Ak Parti’yi tabanı da çok ciddi sınırlıyor. Üçüncü neden de bölgedeki dinamikler.</p>
<p><strong>Ak Partiyi tabanı nasıl sınırlıyor?</strong></p>
<p>2002-2006 dönemini sahada geçirdim. Kahvelerde, okullarda, camilerde onlarla iç içeydim, onların parçası gibiydim, her şeyi birebir görüyordum. Partinin liderliği ne kadar olumlu adımlar atarsa atsın, Türkler ve Kürtler arasındaki ayırımlar o kadar net ki! Ak Parti, sadece Meclis’te bir koalisyon partisi değil. Tabanda da bir koalisyon partisi. Tabandaki koalisyon İslamcılık, devletçilik, milliyetçilik vs. üzerinden olmaktan ziyade dindar Türklerin ve dindar Kürtlerin koalisyonu gibi... Muhtarlıktan parti yönetiminin seçimlerine, ihalelere, işe almalara kadar... Hatta kahvehanede oturma düzenine, hangi bakkaldan alış veriş edileceğine kadar, Ak Parti zaten iki parti gibiydi. Dindar Kürtler ve dindar Türkler ayrı dünyalarda yaşıyorlar. Ama Ak Parti’nin Kürtleri de çok milliyetçi.</p>
<p><strong>Kürt milliyetçisi mi onlar da?</strong></p>
<p>Evet... Kürt milliyetçiliğini herkes BDP’ye yakıştırıyor ama, Ak Parti’ye oy veren Kürtler çok ciddi Kürt milliyetçisi...</p>
<p><strong>Niye Kürt kimliğini öne çıkaran BDP’ye değil de AKP’ye oy veriyorlar?</strong></p>
<p>Bir kere PKK nefreti var. Ayrıca BDP’yi ateist bir parti olarak görüyorlar. Bu propaganda çok işleniyor. Erdoğan da bunu söylüyor. “Bunlar, Kürtlerin dini Zerdüştlüktür deyip sonra Cuma namazı kılıyor” diyor.</p>
<p><strong>Bölgedeki dinamikler AKP’yi nasıl engelliyor?</strong></p>
<p>Bölge halkının bir kısmının, BDP’nin ve PKK’nın artık öyle bir ufku var ki, Türkiye Cumhuriyeti’nin ya da Ak Partinin sunduklarıyla sınırlı kalmaları çok zor. Kürt sorunu, 2003’ten itibaren çözülemez bir sorun olmaya doğru gidiyor zaten. Ak Parti’nin Kürtlerinde bile “bağımsız devlet olursa nasıl olur” umutları ve soru işaretleri var. Kürtlerin büyük kısmında bu bir hedef değilse de bir ufuk. Buna karşılık Türklerde ve Ak Parti’de de Kürt sorunun ne olursa olsun çözülemeyeceği algısı ve korkusu var.</p>
<p><strong>Türkiye bölünmeye doğru mu gidiyor?</strong></p>
<p>2003 ten itibaren Türkiye bölünmeye doğru gidiyor. Ama bu, ne yaparsak yapalım bölüneceğiz anlamına gelmez.
                                    	<br/><br/>
<a class="lnk2" href="/web/20120902044227/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr:80/nese-duzel/makale-cihan-tugal-turkiye-bolunmeye-dogru-gidiyor.htm), [web.archive.org (arşiv bağlantısı)](http://web.archive.org/web/20120902044227/http://www.taraf.com.tr:80/nese-duzel/makale-cihan-tugal-turkiye-bolunmeye-dogru-gidiyor.htm)
