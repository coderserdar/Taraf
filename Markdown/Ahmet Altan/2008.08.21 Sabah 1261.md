# Sabah

*Ahmet Altan 21.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Kötü bir baş ağrısıyla uyandım.</p><br/>
<p>Pek sevilmeyen eski tanıdıklar gibi bu baş ağrıları.</p><br/>
<p>Aniden geliyorlar, onları tanıyorum, beni şaşırtmıyorlar ama bunaltıyorlar.</p><br/>
<p>Beynim, kafamdan çıkmak ister gibi genişleyerek esniyor sanki.</p><br/>
<p>Gözlerim, yuvalarından taşıyor.</p><br/>
<p>Alnımı serin bir yere dayayıp, gözlerimi kapatmak istiyorum.</p><br/>
<p>Ritmini bile biliyorum.</p><br/>
<p>Öğleden sonra hafifleyecek.</p><br/>
<p>Akşama doğru artmaya başlayacak.</p><br/>
<p>Bütün enerjimi emip yok edecek.</p><br/>
<p>Karanlık indiğinde boş bir çuval gibi olacağım.</p><br/>
<p>O boşluğu ağrı dolduracak.</p><br/>
<p>Çocukluğumdan beri çekerim ben bu ağrıları.</p><br/>
<p>Tanıyorum.</p><br/>
<p>Sabahleyin, ağır bir ağustos sıcağına hazırlanan günün erken saatlerinde, belki de ağrının etkisiyle, sonbaharın ilk ışıklarını sezdim sanki.</p><br/>
<p>Gökyüzü her zamankinden daha mat, minik bulutlar daha fazla, ışıklar daha mesafeliydi.</p><br/>
<p>Bir şenlik konvoyunun önünde koşarak, tepeyi herkesten önce aşan küçük çocuklar gibiydi bu ilk işaretler.</p><br/>
<p>Geleni görmüyordun ama kimin geldiğini anlıyordun.</p><br/>
<p>Çok severim ben Eylül’ü.</p><br/>
<p>Belki de diğer bütün aylardan daha fazla.</p><br/>
<p>Geçiş dönemlerinin bütün sancılı belirsizliklerini taşır içinde, bazen çok sıcak öğlenler yaşarsın, bazen hüzünlü bir gökyüzü beyaz bulutlarıyla belirir ama sabahları ve akşamları sadece Eylül’e aittir, başka hiçbir aya, başka hiçbir mevsime benzemez.</p><br/>
<p>Durudur.</p><br/>
<p>Berraktır.</p><br/>
<p>Masumdur.</p><br/>
<p>Temiz bir su gibidir aydınlık, seninle hayat arasındaki bütün birikintileri yıkayıp arındırır.</p><br/>
<p>En azından sen bu duyguyu hissedersin.</p><br/>
<p>O sabahlar çoğalırken şehirler kalabalıklaşır.</p><br/>
<p>Sahiller tenhalaşır.</p><br/>
<p>Uzaklara gitmek istersen en iyi zaman Eylül’dür bence.</p><br/>
<p>Öğlenleri bir yaz sıcağında yüzer, akşamları bir sonbahar serinliğinde sırtına bir kazak alırsın.</p><br/>
<p>Sessiz ve telaşsız durabilirsin.</p><br/>
<p>Küçük ve sade tebessümler zamanıdır.</p><br/>
<p>Bir saat ustası gibi sadece sana ait bir hayatın minik çarklarını kısa cümlelerle, içten gülümsemelerle kurarsın.</p><br/>
<p>Ve, hayatın senin o sırada kurduğun biçimde çalışacağına inanırsın.</p><br/>
<p>Başka hiçbir şey ilgini çekmez.</p><br/>
<p>Yaşadığın diyardaki bütün kir pas, tuhaflıklar, çirkin ihtiraslar, cinayetler, ürkütücü ilişkiler, anlamsız hesaplaşmalar terk eder hayatını.</p><br/>
<p>Zihninin nasıl yıpratıcı bir yükle ezildiğini en iyi o zamanlar anlarsın.</p><br/>
<p>Kalabalıkların hayatına biraz uzaktan bakmak, yaşananların manasızlığını daha iyi gösterir sana.</p><br/>
<p>Nasıl o manasızlığın bir parçası haline geldiğini görürsün.</p><br/>
<p>Eylül’ü özledim ben.</p><br/>
<p>Her gün, duyduğum her haberle masumiyeti biraz daha parçalanan bu toplumun, yeniden masum görüneceği bir ışığın altında durmasını özledim.</p><br/>
<p>Başım ağrıyor.</p><br/>
<p>Ve denize değip kırılan ışıklar gibi olmayan hakikatleri gösteriyor bana, hayaller kurduruyor, her şey elimi uzattığımda dokunup alacakmışım gibi yakın ve parlak gözüküyor.</p><br/>
<p>Henüz gelmemiş bir mevsimi seziyorum.</p><br/>
<p>Işıklarıyla insanları masum gösterecek günler bekliyorum.</p><br/>
<p>Böyle zamanlarda ömrümüzü kaplayan bu kirlilik daha irkiltici, daha saçma, daha çirkin gözüküyor.</p><br/>
<p>Geceleri, kukuletalarını başlarına çekmiş keşişlerin ellerindeki çanlarını çalıp, “ölümü hatırla” diye bağırarak gezdiği o eski zaman sokaklarına kulak vermemiz gerektiğine inanıyorum.</p><br/>
<p>“Ölümü hatırla.”</p><br/>
<p>Hayat, bunu hatırladığında bütün anlamını değiştiriyor.</p><br/>
<p>Başka bir kılığa bürünüyor.</p><br/>
<p>Önemli sandıklarının aslında o kadar önemli olmadığını fark ediyorsun.</p><br/>
<p>Sonra sabah olsun.</p><br/>
<p>Sanki dünya ilk kez yaratılıyormuş gibi daha öncesi olmayan el değmemiş bir aydınlık.</p><br/>
<p>Denizin üstünde minicik bir bulut.</p><br/>
<p>Hayatı hatırla.</p><br/>
<p>O bulutun senin peşinden dolaşacağına, onun senin bulutun olduğuna inan.</p><br/>
<p>Üstünde damalı yıpranmış bir örtü serili bir masa, bir tahta çanakta iri sarı limonlar, hafif bir esinti.</p><br/>
<p>Denize doğru uzanan bağlar.</p><br/>
<p>Belki sarı yeşil bir buğday tarlası.</p><br/>
<p>Başımın ağrısı biraz hafifliyor.</p><br/>
<p>Hayaller, huzur veriyor.</p><br/>
<p>Akşama gene artacak ağrı.</p><br/>
<p>Sonra zor bir gece.</p><br/>
<p>Sonra sabah.</p><br/>
<p>Yaklaşan bir mevsim.</p><br/>
<p>Hayaller.</p><br/>
<p>Biraz da böyle bir kedi gibi mırıldanarak yaşamak istiyorum.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1637.htm), [web.archive.org (arşiv bağlantısı)](http://web.archive.org/web/20090905084351/http://www.taraf.com.tr:80/makale/1637.htm)
