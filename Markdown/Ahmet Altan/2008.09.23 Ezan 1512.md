# Ezan

*Ahmet Altan 23.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Arada bir öğlenleri Kadıköy’deki Osmanağa Camii’nin yanına gidiyorum.</p><br/>
<p>Oradaki müezzinin sesini seviyorum.</p><br/>
<p>Ezanı kendine has bir tarzda, araları biraz uzatarak ve çok güzel okuyor.</p><br/>
<p>Cumaları söyleyişi sanki daha da tatlılaşıyor.</p><br/>
<p>Güzel söylenen ezanı seviyorum.</p><br/>
<p>Benim her öğlen gidip ezan dinlememin bir hediyesi gibi biraz önce gelen bir paketten Ahmet Özhan’ın söylediği ilahilerin başında ezan çıktı.</p><br/>
<p>Şimdi onu dinliyorum.</p><br/>
<p>Bir ney taksiminin ardından ezan başlıyor.</p><br/>
<p>Çocukluğumu hatırlatıyor biraz bana.</p><br/>
<p>Akşam ezanından sonra boşalan kömür kokulu sokaklarda, iyice gölgelenen alacakaranlık kaldırımlarda ağır ağır yürüyerek eve giderdim.</p><br/>
<p>Hep benimle kalacak bir yalnızlığın kokularını, seslerini ve kurşuni rengini içime sindirirdim.</p><br/>
<p>O seslerin içinde ezan da vardı.</p><br/>
<p>Hep de orada kaldı sanırım.</p><br/>
<p>Din, benim gibi mahcup bir sevgiyle uzaktan bakanlara bile huzur verici, insana hem yalnızlığını hem sonsuzluğunu anlatan bir tesirle dokunuyor yaklaştığınızda.</p><br/>
<p>Çok sık olmasa da bazen geceleyin camiye giderim.</p><br/>
<p>Işıklarının çoğu sönmüş, kandil misali birkaç lambayla aydınlanmış o büyük kubbenin altında yalnız başıma otururum.</p><br/>
<p>Öyle otururum.</p><br/>
<p>Her şey sonsuzluğun kuvvetli ışığı altında solgunlaşana kadar halıların üstünde bağdaş kurup beklerim.</p><br/>
<p>Ve, o sonsuzluğu bir yalnızlık içinde hissetmekten hoşlanırım.</p><br/>
<p>Tanrı, evinin kapılarını bazen açar, bazen açmaz bana.</p><br/>
<p>O saatte camiye giremeyeceğimi bana bir hoca efendi ya da bir bekçi söylese de, ben onu tanrının söylediğini düşünürüm.</p><br/>
<p>Kapılar açılmadıysa, “bir kırgınlık var” diye geçiririm içimden.</p><br/>
<p>“Onu kıracak bir şey yaptım, onun için açmıyor kapısını.”</p><br/>
<p>Hiç zorlamam.</p><br/>
<p>“Peki” der ayrılırım.</p><br/>
<p>Bilirim ki o kapılar yeniden açılacaktır.</p><br/>
<p>Bir gece gittiğimde beni buyur edecektir.</p><br/>
<p>Şefkatli bir ses “hadi açayım kapıları” diyecektir.</p><br/>
<p>Bundan hiç kuşkulanmam.</p><br/>
<p>Kendimden kuşkulanırım.</p><br/>
<p>Bir dindar gibi gitmem oraya, ibadete, dua etmeye gitmem.</p><br/>
<p>“Sana inanıyorum” demeye de gitmem.</p><br/>
<p>Bir şey istemeye de gitmem.</p><br/>
<p>O’ndan korkmam, ölümden korkmam, korktuğumdan gitmem oraya.</p><br/>
<p>Hiçbir nedeni yoktur gitmemin.</p><br/>
<p>Giderim sadece.</p><br/>
<p>Kokusunu, ışığını, huzurunu, sonsuzluğunu sevdiğim için giderim.</p><br/>
<p>Söylenmeyen bir ezan duyarım o sessizliğin içinde.</p><br/>
<p>Kömür kokulu sokaklarda dolaşan bir hayali görürüm.</p><br/>
<p>Hayatla ölüm iki küçük çocuk gibi oturur karşıma.</p><br/>
<p>Ben onların başını okşarım.</p><br/>
<p>O benim başımı okşar, öyle hissederim.</p><br/>
<p>Öyle otururum.</p><br/>
<p>Bir şey söylemem O’na.</p><br/>
<p>Ne söyleyeyim?</p><br/>
<p>Kim olduğumu biliyor, günahlarımı biliyor, her şeyi biliyor.</p><br/>
<p>“Sen inançsız birisin, niye geldin evime” demiyor.</p><br/>
<p>O demez.</p><br/>
<p>Bazen kapılarını açıyor.</p><br/>
<p>Bazen onu kıracak bir şey yaptıysam eğer kapılarını açmıyor bana.</p><br/>
<p>Sessizce uzaklaşıyorum.</p><br/>
<p>“Bir dahaki sefere” diyorum, “açacak kapılarını”.</p><br/>
<p>Açmasa da açana kadar gideceğim.</p><br/>
<p>İnançsız biri için tuhaf inançlarım var benim, en açılmayacak gibi görünen kapıların bile çok istersen, samimiyetle istersen, dürüstlükle istersen açılacağına inanırım.</p><br/>
<p>Ve, ne dindarlara yapılan zulmü anlarım, ne de dindarların yaptığı zulmü.</p><br/>
<p>Dinin yanında, çevresinde, içinde bir zulüm olmasın isterim.</p><br/>
<p>İnan ya da inanma ama dine dokun.</p><br/>
<p>Korkulacak bir şey yok.</p><br/>
<p>Türbanlı çocukta da, oruç yiyende de korkulacak bir yan yok.</p><br/>
<p>Korku dinden uzak bence.</p><br/>
<p>Geceleri camiye gittiğimde, o loş ışıkta, sonsuz bir aydınlığın bütün hayatı solgunlaştırdığını gördüğümde korkmam ben.</p><br/>
<p>Kimse korkmaz.</p><br/>
<p>Hayat ve ölüm iki küçük çocuk gibi oturur yanıma.</p><br/>
<p>Onlara gülümserim.</p><br/>
<p>Belli belirsiz bir hüzün, neye olduğunu bilmediğim bir özlem, derin bir şefkat hissederim.</p><br/>
<p>Bir şey söylemem.</p><br/>
<p>Bir şey istemem.</p><br/>
<p>“İnançsız” olduğumu içimden bile geçirmem, yapmam böyle bir kabalık, O da hatırlatmaz zaten.</p><br/>
<p>Öyle otururum.</p><br/>
<p>Bir konuğum ben orada.</p><br/>
<p>Bazen kapısını açar, bazen açmaz.</p><br/>
<p>Yakında gene gideceğim.</p><br/>
<p>Bakalım açacak mı kapılarını.</p><br/>
<p>Yoksa bir “kırgınlık” mı var aramızda... </p></font></p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2011.htm), [web.archive.org (arşiv bağlantısı)](http://web.archive.org/web/20090321115226/http://www.taraf.com.tr:80/makale/2011.htm)
