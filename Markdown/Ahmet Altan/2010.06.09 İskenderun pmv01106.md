# İskenderun 

*Ahmet Altan 09.06.2010*

<div class="yazi">
<p>Hemen ardından Mavi Marmara faciası geldiği için İskenderun baskını çok fazla tartışılamadan, baskında ölen çocuklarla birlikte hayatımızdan kaydı gitti.</p>
<p>   Halbuki o “baskın” da ayrı bir faciaydı ve İsrail krizinde Türkiye’nin davranışları hakkında da önemli ipuçları veriliyordu.</p>
<p>   Önce basit bir soru sorayım.</p>
<p>   Atlantik’te uluslararası sularda Amerikan bayrağı taşıyan bir Amerikan gemisine Rus komandoları çıkıp dokuz Amerikalıyı öldürse, ardından da Rusya Amerika’ya posta koysaydı Amerika ne yapardı?</p>
<p>   Ya da Karadeniz’de Rus bayrağı taşıyan bir gemiyi Türk komandoları basıp dokuz Rus’u öldürse ve ardından posta koysa Rusya ne yapardı?</p>
<p>   Amerika da Rusya da diplomatik önlemlerini alırken donanmalarını da bölgeye sevk eder, askerî güçlerini de diplomatik güçlerine eklerlerdi.</p>
<p>   Neticede olay askerî bir olay çünkü.</p>
<p>   Gemiyi basıp vatandaşlarımızı öldürenler bir başka ülkenin askerleri.</p>
<p>   Üstelik de gemileri ve gemidekileri de esir almışlar.</p>
<p>   Niye Türkiye, aklından geçirmesine rağmen donanmasını Akdeniz’e çıkaramadı?</p>
<p>   Neden her kızdığında, kızdığını yok etmek isteyen Türkiye hiç  savaştan, askerî çatışmadan söz etmedi?</p>
<p>   Neden Başbakan “kızarsak çok kötü olur”un dışında bir şey söylemedi?</p>
<p>   Niye Türkiye diplomatik gücüne, göstermelik bile olsa askerî gücünü ekleyemedi?</p>
<p>   Cevabı  hepimiz biliyoruz.</p>
<p>   Bizim onda birimiz kadar bir nüfusu ve bizim ordunun onda biri kadar personele sahip bir ordusu olan İsrail’le askerî çatışmada başa  çıkmayacağımızı düşündük.</p>
<p>   Belki gerçek böyle değildir, belki bizim ordu İsrail ordusuyla başa çıkabilir ama herkesteki algı ve inanç, “başa çıkamayacağı” yolundaydı.</p>
<p>   Her türlü  “iç” olayda babalanan, meydan okuyan, muhtıralar yayınlayan ordu da bu olayda fevkalade sessiz kaldı.</p>
<p>   Hiç  gerekemediği halde içerde sürekli kendini gösteren ordu, çok gerektiği halde “dışarıda” söz düzeyinde bile varlığını hissettiremedi.Bugün Türkiye’de birçok insanın içinde bir eziklik varsa, o eziklik bu sessizlikten kaynaklanıyor.</p>
<p>Çünkü hepimiz, kimsenin Türk vatandaşlarını öldürmeye cesaret edememesini, bunu aklından geçirenin bizim ordudan çekinmesini istiyoruz.</p>
<p>Ama öyle olmuyor.</p>
<p>Çekinmiyorlar.</p>
<p>Çekinen, Türkiye oluyor.</p>
<p>Neden?</p>
<p>Askerî  tesislere PKK’nın yaptığı baskınları gördüğünüzde nedenini de anlıyorsunuz.</p>
<p>PKK’nın tankı, topu, füzesi, denizaltısı, uçağı, gemisi yok ama istediği zaman istediği karakolu basıyor.</p>
<p>Üstelik, ordu o baskınların yapılacağını daha önceden bildiği halde bu baskınlarda askerlerini kaybediyor.</p>
<p>Dağlıca baskınını daha önceden biliyorlardı, Aktütün baskınını daha önceden biliyorlardı, Tunceli baskınını daha önceden biliyorlardı, şimdi anlaşılıyor ki İskenderun baskını da önceden biliyorlarmış.</p>
<p>Bir yıl  önce bir PKK’lının üstünden çıkan fotoğraflar ve belgeler nerelere baskınlar yapılacağının ipucunu vermiş.</p>
<p>Altı  ay önce bir askerî heyet gidip İskenderun’da baskın yapılacak birliği “dikkatli olması” için uyarmış.</p>
<p>Bu “uyarıyla”  ilgili tutanak tutmuş.</p>
<p>Üstelik köylüler baskından önce Jandarmaya, “silahlı” adamların bölgede dolaştığını haber vermiş.</p>
<p>Bütün bunlara rağmen baskın önlenememiş, askerler ölmüş.</p>
<p>Göstere göstere gelen bu baskınlardan dolayı soruşturulan, cezalandırılan kimse var mı, herhangi bir generale hesap sorulmuş mu?</p>
<p>Hayır.</p>
<p>Neden bizim ordu bu kadar kolay baskın yiyor?</p>
<p>Neden baskın geleceğini bile bile önlem almıyor?</p>
<p>Neden bu kadar çok asker kaybediyor?</p>
<p>Her şeyi tartışmaya meraklı medya da, politikacılar da, bu konuları  tartışmaya yanaşmıyor, askerlerin neden hiç korunmadığını  sormuyor, “baskının geleceğini bildiğiniz halde neden önlem almadınız” demiyorlar.</p>
<p>Çünkü generallerin “sinirlenmesi”, askerlerin ölmesinden daha önemli onlar için.</p>
<p>Sürekli politikayla uğraştığı için askerliği unutan, baskının geleceğini bile bile askerlerini ölümden kurtaramayan bir ordu olunca da, Akdeniz’de geminizi basıp vatandaşlarınızı pervasızca öldürebiliyorlar.</p>
<p>Çekinmiyorlar.</p>
<p>Çekinmelerini istiyorsanız, vatandaşlarınızın o kadar rahatlıkla öldürülmemesini istiyorsanız, asker çocuklarınızı en hafif deyimle “aldırmazlık” yüzünden ölüme teslim etmek istemiyorsanız, bütün bunların hesabını sormak zorundasınız.</p>
<p>Hesap vermeye başladıklarında, bu ülkenin insanları da uluslararası  sularda o kadar kolay öldürülmeyecek demektir.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-iskenderun.htm), [web.archive.org (arşiv bağlantısı)](http://web.archive.org/web/20100612202404/http://www.taraf.com.tr:80/ahmet-altan/makale-iskenderun.htm)
