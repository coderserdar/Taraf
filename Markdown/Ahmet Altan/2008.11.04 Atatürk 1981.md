# Atatürk

*Ahmet Altan 04.11.2008*

<div class="taraf_structure_2col_1zq">
<div class="margen_n">



 <p>Tabii ki insanlar saçmalayabilirler. <br/>Ama saçmalığı bir ideoloji haline getirip “herkes bu saçmalığı tekrarlamak zorunda” dediğiniz zaman sorun da başlamış demektir. <br/>Can Dündar’ın “Mustafa” filmi fevkalade ciddi bir saçmalama yarışı başlattı. <br/>Filmle ilgili şöyle eleştiriler okudum: <br/>“Atatürk’ü kısa göstermiş.” <br/>Eee, ne olmuş? <br/>Uzun boylu muydu Mustafa Kemal? <br/>Yoo, kısa boylu, ince sesli bir adamdı. <br/>Onun bu fiziksel özellikleri, onun yaptıklarını ya da yapmadıklarını değiştirir mi? <br/>“Atatürk’ü içki içerken gösteriyordu,” diyorlar. <br/>İçmiyor muydu? <br/>Sıkı içiciydi ve içiyordu. <br/>Ne var bunda? <br/>Tabii filmle ilgili asıl söylemek istedikleri şu: <br/>“Atatürk’ün insani zaaflarını gösteriyor.” <br/>Yok muydu Atatürk’ün insani zaafları? <br/>Vardı ve çoktu. <br/>Kimin yok ki? <br/>Hepimizin var. <br/>Mesele tam da burada işte. <br/>“Atatürk sıradan fanilere benzeyemez, benzetilemez, o bizler gibi değildir.” <br/>“Onun insani zaafları olamaz.” <br/>Türkiye’nin çok önemli kilitlerinden birini çözecek soru burada karşımıza çıkıyor işte. <br/>“Neden Atatürk’ü insanüstü biri gibi anlatmak istiyorsunuz bize?” <br/>Niye onun önemli bir lider, tarihte yerini almış bir şahsiyet olması yetmiyor da, ona “tanrısal” bir görüntü yüklemek istiyorsunuz? <br/>Bir insanı, bütün insani zaaflarından soyarak tanıtmak, ona bir tür “dinî dokunulmazlık” sağlamaya uğraşmak, “laiklikle” ne kadar bağdaşır, o da ayrı bir soru. <br/>Her dinden insan için “peygamberi” kutsaldır, buna rağmen peygamberlerle ilgili filmler yapıldı. <br/>Hatta Hıristiyanlar kendi peygamberleriyle dalga geçen filmler bile çektiler. <br/>Bizde ise, Atatürk’e, neredeyse “peygamberlerin” bile sahip olmadığı bir “tanrısallık”, bir dokunulmazlık yüklemeye uğraşıyorlar. <br/>Neden yapıyorlar bunu? <br/>Çünkü Atatürk, bu ülkenin yaşadığı birçok çarpıklığın, çürümüşlüğün sorgulanmasını önleyen bir kalkan gibi kullanılıyor birçokları tarafından. <br/>Atatürk’e “tanrısal” bir statü verip, onun arkasına saklanıyorlar. <br/>Şu anda, halkı tarafından böyle algılanan ve böyle algılanması için çaba gösterilen bir tek “lider” var. <br/>O da Kuzey Kore’nin yöneticisi. <br/>Doğrusu ya, Atatürk’ün o adama benzetilmek isteyeceğini de hiç sanmıyorum. <br/>Kendi yaptıklarını Atatürk’ün arkasına saklanarak yapmak isteyenler, saçmalıklarını gittikçe artırıyorlar. <br/>Ne İskender, ne Napolyon, ne Lenin, ne Washington kendi halkları tarafından böyle değerlendirilmiyor. <br/>Değerlendirilmemesi de gerekir. <br/>Bu insanlar, özel yetenekleri olan liderlerdi. <br/>Ama hepsinin de zaafları vardı. <br/>O zaafların açıkça bilinmesine, söylenmesine rağmen hâlâ saygı görürler, halkları, insanları onları zaaflarıyla sever ve saygı gösterir. <br/>Ya da sevmez ve saygı göstermez. <br/>Atatürk bir diktatördü. <br/>Bunu kendisi bizzat Fethi Okyar’a da söylemişti.<br/>Katı bir adamdı. <br/>Muhaliflerine karşı çok sertti. <br/>Çok ihtiraslıydı. <br/>Bir asker olarak kendisini çok mutlu edecek kadar büyük başarılara sahip değildi ve yaşadığı dönemde onu en çok kızdıran eleştirilerden biri “bir meydan savaşını bizzat kazanmamış olduğunun” söylenmesiydi. <br/>Buna karşılık olağanüstü iyi bir örgütçü, dengeleri her zaman çok iyi gözeten yetenekli bir politikacıydı. <br/>Kendi ilkeleri yoktu, duruma göre görüşlerini değiştirirdi, pragmatikti. <br/>Kendine ait bir kuramı, derinliğine kapsamlı bir fikir sistemi bulunmuyordu. <br/>“Bu, Mustafa Kemal’in kendi fikriydi, daha önce hiç söylenmemişti” diyebileceğiniz tek bir fikir bile bulamazsınız zaten. <br/>Batılı bir hayat tarzını Türkiye’ye getirmek isterdi. <br/>Ve o Batılı ülkeyi de kendisinin yönetmesini isterdi. <br/>Bir asker olduğu için “emirlere” inanırdı. <br/>Klasik Batı müziğini bile Türk köylüsüne emirle sevdirebileceğini sanmıştı. <br/>Denemişti. <br/>Bunu “iyi niyetli” bir şekilde yapmıştı, çünkü Sofya’da, Selanik’te, Berin’de gördüğü hayatın Türkiye’de de yaşanmasını istiyordu. <br/>Sadece o hayatın nasıl şekillendiğini, hangi aşamalardan geçilerek o noktaya gelindiğini bilmiyordu. <br/>Zorla şapka giydirip, zorla müzik dinleterek Batılı bir toplum yaratabileceğini sanıyordu. <br/>Yaratılamazdı, yaratamadı. <br/>Ama Kurtuluş Savaşı’nı çok iyi örgütledi, cumhuriyeti kurdu. <br/>Liderliği ile ülkenin önemli bir dönemeçten geçmesini sağladı. <br/>Bu gerçek değişmez. <br/>Atatürk’ün zaafları bulunan bir insan olduğu gerçeği de değişmez. <br/>Onun kurduğu cumhuriyetin hâlâ demokratikleşemediği gerçeği de değişmez. <br/>Zaten gerçekleri değiştirmeye değil, o gerçekleri görmeye ihtiyacımız var. <br/>O gerçekler görüldüğü zaman Atatürk’ün ne değeri eksilir ne de değeri artar, sadece onun arkasına saklananların asıl yüzü ve amaçları ortaya çıkar. <br/>Esas korktukları da bu, onun için bu kadar saçmalıyorlar zaten.</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2531.htm), [web.archive.org (arşiv bağlantısı)](http://web.archive.org/web/20081207144532/http://www.taraf.com.tr:80/makale/2531.htm)
