# Çocuklar

*Ahmet Altan 26.05.2010*

<div class="yazi"><p>Kurultayda bana göre, çok “tutucu” bir konuşma yapan Kemal Kılıçdaroğlu’dan bugüne dek işittiğim iki tane “ilerici” öneri var.</p>
<p>Birincisi, seçim barajlarını indirmek.</p>
<p>İkincisi, “taş atan çocukların” affedilmesi.</p>
<p>Türkiye’nin, bütün toplum kesimlerinin iradesinin Meclis’e yansıyacağı demokrat ve adaletli bir düzene kavuşabilmesi için “yüzde on” barajının mutlaka indirilmesi gerekiyor.</p>
<p>Bu “baraj”, özellikle “Kürtleri” hedef alıyor.</p>
<p>Güneydoğu’nun birçok kentinde “milletvekili” çıkaracak oranda oy toplayan Kürt partileri, bu “baraj” yüzünden temsilcilerini parlamentoya gönderemiyorlar.</p>
<p>Yasağı delmek için “bağımsız” adaylarla yarışa katılmak zorunda kalıyorlar.</p>
<p>AKP, Güneydoğu’dan daha fazla milletvekili çıkarabilmek ve Kürt partisini baskı altında tutabilmek için barajın indirilmesine yanaşmıyor.</p>
<p>Eğer CHP ve diğer partiler bu konuda gerekli baskıyı yaparsa AKP sonunda bu adaletsiz yapıyı değiştirmek zorunda kalır.</p>
<p>“Haksız ve adaletsiz” bir uygulama, sadece “koalisyon kötüdür” teziyle savunulamaz çünkü.</p>
<p>Eğer bu ülkede yaşayan insanların arzusu koalisyonsa o zaman koalisyon olur.</p>
<p>Ya da AKP, “koalisyonun” iyi bir şey olmadığını düşünüyorsa, o zaman öyle bir siyaset uygular, öyle adımlar atar ki kendisini tek başına iktidara taşıyacak oyu alır.</p>
<p>Başlattığı “açılımları” gerçekleştirmek için bu kadar “oyalanmasa”, 12 Eylül’ün izlerini daha kararlı biçimde silmek için harekete geçse, Seçim Yasası’nı tümden değiştirse, YÖK’ü kaldırsa, Kürt meselesinde ciddi adımlar atsa, o zaman toplumdaki, “biz açılımın kenarında bir yere sıkıştık” duygusunu çözüp rahatlatır ve istediği oyu o özgürlük ortamında alabilir.</p>
<p>Üstelik AKP sadece “büyük meselelerde” oyalanmıyor.</p>
<p>Şu “taş atan çocuklar” meselesi gibi meselelerde de oyalanıyor.</p>
<p>Sırf taş attıkları için “terör örgütüne üye olmak” suçlamasıyla hapishaneleri dolduran küçücük çocukları serbest bırakacak yasayı değiştirmek atla deve değil.</p>
<p>Zaten bunu gerçekleştireceğini AKP söylemişti.</p>
<p>BDP bunu baştan beri savunuyor, şimdi CHP de destekliyor.</p>
<p>O zaman oyalanmanın anlamı ne?</p>
<p>Parlamentodaki partilerin büyük çoğunluğunun, “serbest kalması” gerektiğini düşündüğü çocukları neden hâlâ hapiste tutuyorsunuz?</p>
<p>Neden onları kurtaracak yasayı hayata geçirmek için CHP ve BDP ile birlikte hemen hamle yapmıyorsunuz?</p>
<p>“Serbest kalmaları gerektiğine” inandığınız çocukları daha ne kadar hapiste tutacaksınız?</p>
<p>Hem “serbest kalmaları “gerektiğine inanıyorsunuz, hem serbest bırakacak adımı atmıyorsunuz ve “adaletsiz” olduğunu bile bile o çocukları içerde tutuyorsunuz.</p>
<p>Bu hakkaniyetli bir davranış mı?</p>
<p>Yasayı geçirmezseniz Meclis kapanacak ve o çocuklar bir yaz daha orada kalacaklar.</p>
<p>Bu çocukları serbest bırakın.</p>
<p>Hem iktidarsınız, hem çocukların serbest bırakılması gerektiğine inanıyorsunuz, hem muhalefetten o çocukların bırakılması için kuvvetli bir destek sağlıyorsunuz hem de çocukları bırakmıyorsunuz.</p>
<p>Ya “çocukların bırakılmasını istediğinizi” söylerken gerçekleri söylemiyorsunuz ya da kuvvetli bir desteğe sahipken bile istediklerinizi gerçekleştiremeyecek kadar yorgun ve çaresizsiniz.</p>
<p>AKP, çok daha fazla cesaret gerektiren “dış politika” konularında böylesine cesur ve kararlıyken nasıl oluyor da aynı cesareti ve kararlılığı içerde gösteremiyor, anlamak mümkün değil.</p>
<p>Bir yandan, Brezilya ile ortak hareket ederek “dünyada” bir güç merkezi oluşturacak hamleler yapıyorsunuz, bir yandan içerde bir güç merkezi olmaktan korkuyorsunuz.</p>
<p>Dışarıda olduğunuz kadar içerde de kararlı olun.</p>
<p>Şu çocukları bırakın.</p>
<p>Bu saçma uygulama bitsin.</p>
<p>Yapmak istediklerinizi, yapabilecek gücünüz ve yeterli desteğiniz varken bile yapamayacak kadar bezgin ve kararsızsanız, tabii ki “barajların” arkasına sığınmak zorunda kalırsınız.</p>
<p>Türkiye, değişimci, özgürlük yanlısı, ilerici, bütün toplumu sahiplenen, kararlı ve güvenilir bir iktidar istiyor, Ergenekon konusunda, anayasa konusunda, hukuk sistemi konusunda en “ilerici” çizgide duran AKP, neden halkın talep ettiği o “güvenilir iktidar” olmak için böylesine tereddüt ediyor?</p>
<p>Dünyadaki düzene meydan okurken gösterdiğiniz cesareti, içerdeki düzene meydan okurken de gösterin.</p>
<p>Ve, buna şu çocukları kurtararak başlayın.</p>
<p>Bu yazı yok yere hapislerde geçirmesinler.</p>
<p>Kararlı davranıp bir sorunu çözmek, o çocukları kurtaracağı gibi size de iyi gelecek, gücünüzü ve iktidarınızı yeniden keşfedeceksiniz.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-cocuklar.htm), [web.archive.org (arşiv bağlantısı)](http://web.archive.org/web/20100528003528/http://www.taraf.com.tr:80/ahmet-altan/makale-cocuklar.htm)
