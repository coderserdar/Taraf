# Çaycı ile hukukçu

*Ahmet Altan 16.05.2009*

<div class="taraf_structure_2col_1zq">
<div class="margen_n">



 <p>Çok uzun yıllar önce ben <i>Hürriyet</i> Gazetesi’nin dış haberler şefiyken, gazetede çok sempatik bir çaycı Ali vardı. <br/><br/>Kemal Sunal’a benzerdi biraz. <br/><br/>Hiç gülmezdi. <br/><br/>Arada inanılmaz espriler yapardı. <br/><br/>Ama benim onu unutmamamın asıl nedeni başkaydı. <br/><br/>Çaycı Ali’den çay istediğinizde, küskün bir surat ve azarlayan bakışlarla, “ne çayı kardeşim, ben çaycı mıyım” der gibi bakardı. <br/><br/>Onun, çaycı olduğunu hep unuttuğunu düşünürdüm. <br/><br/>Sonra hayatım boyunca ona benzeyen çok adam gördüm. <br/><br/>Yapmaları gereken işi yapmalarını istediğinizde azarlayan bir şekilde bakan insanlar. <br/><br/>Ama sanırım bizim Çaycı Ali’ye en çok benzeyenler hukukçular arasından çıkıyor. <br/><br/>Onlardan hukuk istediğinizde, “ne hukuku kardeşim, biz hukukçu muyuz” der gibi hüküm veriyorlar. <br/><br/>Hukukla alışverişlerini çoktan kesmişler. <br/><br/>Hatta hukuktan nefret ediyorlar. <br/><br/>Adalet gibi bir kavramları yok. <br/><br/>Yasaları odun kırar gibi kırıyorlar ve yasaya da, hukuka da, adalete de sığmayan işler yapıyorlar. <br/><br/>Bunun örneklerini yakın zamanlarda çok gördük. <br/><br/>367 faciasında, türban meselesinde, AKP’nin kapatılma davasında rahatlıkla hukukun dışına çıktılar. <br/><br/>Daha küçük çaplı olaylarda da, “devlet görevlisi” sıfatını taşıyan bazı suçluları nasıl sahiplendiklerine şahit olduk. <br/><br/>Güçleri yettiğince bu tuhaflıkları düzeltmeye çalışan hukukçularımız da var ama her zaman her olaya güçleri yetmiyor. <br/><br/>Ve, hukukçu olmayan hukukçular, Türkiye’yi altüst etmek, toplumun sinirlerini germek, sorun yaratmak için hiçbir fırsatı kaçırmıyorlar. <br/><br/>Şimdi yeni bir meseleyle karşı karşıyayız. <br/><br/>Savcılar, beş DTP’li milletvekilinin ifadelerini almak istiyorlar. <br/><br/>Bu milletvekillerinin işledikleri suçların “devlete karşı suçlar” olduğunu söyleyerek “dokunulmazlık kapsamına” girmediğini iddia ediyorlar. <br/><br/>Bir gariplikler zinciri başlıyor böylece. <br/><br/>İfadesini alıp yargılamak istedikleri bir milletvekili, seçildiğinde hapisteydi, hapishaneden koymuştu adaylığını ve seçilerek “dokunulmazlık kazandığı” için salıverilmişti. <br/><br/>O milletvekilinin sahip olduğu “dokunulmazlık” onun hapisten çıkmasını sağlıyordu ama bir başka savcı onun suçlarının “dokunulmazlığa” girmediğini söyleyip onu tekrar hapsetmek istiyordu. <br/><br/>Milletvekillerinden birinin “ifadesinin alınması” için neden gösterilen suçu ise “Sayın Öcalan” demiş olmasıydı. <br/><br/>Birine “sayın” demek nasıl suç olabilir, o başlıbaşına bir muamma ama… <br/><br/>Asıl matrağı, geçen gün bir mahkemenin “Sayın Öcalan” sözlerinin suç olmadığına karar vermiş olması. <br/><br/>Mahkeme “suç değil” diyor ama savcı “yok, yok” diyor, “siz anlamazsınız, bu suç.” <br/><br/>Tabii, işin bir de epeyce “vahim” yanları var. <br/><br/>Mehmet Ağar ve Sedat Bucak “terör çetesi kurmak” suçundan yargılanıyorlar. <br/><br/>Ama onlar milletvekiliyken hiçbir savcı “onların ifadesini alacağım” dememişti. <br/><br/>Hiçbir savcı “terör çetesi kurmayı” devlete karşı suç saymamıştı. <br/><br/>“Terör çetesi kurmak” devlete karşı işlenmiş suç değil ama birisine “sayın” demek devlete karşı işlenmiş suç. <br/><br/>Burada, önemli olanın “yasa” değil “adam” olduğunu görüyorsunuz açıkça. <br/><br/>Ağar ne yaparsa yapsın dokunulmaz çünkü o “devletin” adamı. <br/><br/>DTP’li milletvekillerine dokunulur çünkü onlar halklarının ve muhalefetin adamı. <br/><br/>Şimdi buna hukuk mu diyeceğiz? <br/><br/>DTP’liler, “biz ifade vermeye gitmeyiz” diyorlar, “gelsin savcı bizi alsın.” <br/><br/>Doğrusu Türkiye’de her şey mümkün ama gene de savcıların Parlamento’yu basacak kadar çıldıracaklarını sanmam. <br/><br/>Ne yapacaklarını bilmiyorum ama ya DTP’liler Parlamento’da oturup bir direniş başlatacaklar. <br/><br/>Ya da Parlamento’dan çıkarken, aynen 1994’te olduğu gibi polisler tarafından gözaltına alınacaklar. <br/><br/>Bütün bunlar da Cumhurbaşkanı Gül’ün “iyi şeyler olacak” dediği bir zamana denk gelecek. <br/><br/>Belli ki birileri “iyi şeyler olmasını” istemiyor. <br/><br/>Gerginlik artsın, savaş kızışsın, insanlar ölsün. <br/><br/>Bütün dünya Türkiye’yi, “parlamenter dokunulmazlığına aldırmayan hukuksuz ülke” diye yaftalasın. <br/><br/>Böylece birkaç bin insan, birkaç yüz milyar dolar daha kaybetsin Türkiye. <br/><br/>Bir insan kendi ülkesinden niye bu kadar nefret eder, niye ülkesi huzura kavuşmasın diye bu kadar uğraşır, barışı torpillemek için hukuku da torpillemeye nasıl razı olur, pek anlayamıyorum. <br/><br/>Bilmediğimiz bir kinleri var sanırım bu topluma. <br/><br/>Sadece Kürtlerden değil Türklerden de nefret ediyorlar. <br/><br/>Sanırım, bu tür hukukçular sadece “Cumhuriyet mitinglerine” katılanları seviyorlar. <br/><br/>İstediğimiz biraz hukuk. <br/><br/>Ama aldığımız cevap, çaycı Ali’nin cevabı, “ne hukuku kardeşim, biz hukukçu muyuz?”</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5543.htm), [web.archive.org (arşiv bağlantısı)](http://web.archive.org/web/20090905090311/http://www.taraf.com.tr:80/makale/5543.htm)
