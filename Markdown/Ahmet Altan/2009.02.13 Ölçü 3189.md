# Ölçü

*Ahmet Altan 13.02.2009*

<div class="taraf_structure_2col_1zq">
<div class="margen_n">



 <p>Bizim gazetemizde çalışan herkes benim bilebildiğim kadarıyla demokrat bir anlayışa sahiptir. <br/>“Ben demokrat değilim” diyecek biri çıkmaz aramızdan sanırım. <br/>Ama bu, hepimiz her konuda aynı fikirdeyiz anlamına da gelmez. <br/>Bazen çok ciddi çatışmalara yol açan görüş ayrılıkları da yaşarız. <br/>Yıldıray Oğur, bizim en genç, en parlak yazarlarımızdan biri. <br/>Çok haklı, çok anlaşılabilir bir öfkesi var bu ülkenin insanlarına yapılan haksızlıklar konusunda. <br/>Darbecilerin, çetecilerin bu ülkeyi götürmeye çalıştığı uçurumu gördükçe kızgınlığı bileniyor. <br/>Kendi deyimiyle, “militan” bir demokrat. <br/>Galiba bazen, çok öfkelendiğinde, “militanlığı” demokratlığının önüne geçiyor. <br/>Dün bizim gazetede bir yazısı yayımlandı. <br/>Demokrasi düşmanlarının çabalarını önlemek için yapılacak yasadışı “ortam dinlemelerini” savunuyordu. <br/>Mahkeme izni olmadan yapılan bu tür dinlemeler yasaya aykırı. <br/>Sadece yasaya değil hukuka, hukukun özüne de aykırı. <br/>Hangi “kutsal” amaca hizmet ederse etsin hukuka aykırı davranışların sonunda herkes için önlenemez bir belaya döneceğine inanırım. <br/>Üstelik herkesin inandığı bir “kutsal” değer bulunur. <br/>Güneydoğu’da insanları enselerinden vurup öldüren JİTEM’ciler de bunu “kutsal” bir dava için yaptıklarına inanıyorlardır büyük bir ihtimalle. <br/>Onlara da sorsak, “vatanın bölünmesini önlemek için hukukun dışına çıkmak mubahtır” diyecekler. <br/>Darbecilerin de, Ergenekoncuların da böyle “kutsal” nedenler bulabileceklerine eminim. <br/>Eğer “kutsal” bir dava için “hukukun dışına çıkılmasını” mubah görürsek, bu bizi, kimin kutsalı en doğru, kimin kutsalı en haklı, kimin niyeti en halis gibi fevkalade sübjektif bir tartışmaya götürür. <br/>“İyi niyetle” kötü işler yapılabileceğini kabul ettiğimizde, kendi niyetinin iyi olduğunu söyleyen herkes iç rahatlığıyla kötülük yapar. <br/>Hepimiz kaygan bir zeminde birbirimizin niyetini suçlamaya başlarız. <br/>Çok uzun yıllardan beri bu ülke bu “niyet” çatışmalarının yarattığı kanlı bir zeminde yaşıyor. <br/>Bunu önleyebilmek için “objektif” bir ölçü koymak gerekir. <br/>Bu ölçüyü de herhangi birinin uydurmasına ya da yaratmasına gerek yok. <br/>İnsanlık, binlerce yıllık deneyimlerinin sonucunda hukuk kurallarını bulmuş. <br/>Hukuk, bütün insanlığın ortak ölçüsü. <br/>Amaç, Türkiye’yi de insanlığın ortak ölçülerine saygılı bir devlet ve toplum haline getirmek. <br/>Demokrasi dediğimiz de, bu hukuksal ölçülerin herkese eşit olarak uygulanması. <br/>Hukukun dışına çıktığınızda, demokrasinin de dışına çıkarsınız. <br/>Hukuku inkâr ederek demokrasiye ulaşmaya çalışmak, demokrasiyi inkâr ederek demokrasiye ulaşmaya çalışmak olur. <br/>Demokrasiye ulaşmak için bile olsa, demokrasinin dışına çıkılabileceğini kabul ettiğinizde, “hukuka ve demokrasiye” karşı çıkanlardan ne farkınız kalır? <br/>Yıldıray, “bir darbeyi önleyebileceğinizi bilseniz bile hukukun dışına çıkmayacak mısınız” diyor. <br/>Kabul etmek gerekir ki bu cevabı zor bir soru. <br/>Öyle iç rahatlığıyla verebileceğiniz ezberden bir cevabı yok. <br/>Bu, “çocuğunu öldürmek için kaçıranlardan birini yakalasalar, kaçıranların yerini hemen bulup çocuğunu kurtarmak için işkence yapılmasına karşı çıkar mısın” türünden insanı sıkıştıran bir soru. <br/>Böyle bir soruya nasıl bir cevap verilebilir? <br/>Böyle bir sorunun gerçekçi ve dürüst cevabı nedir? <br/>Benim kişisel olarak dürüst cevabım şu: <br/>O andaki acımla işkence yapılmasını kabul edebilirim belki ama bu, işkenceye karşı çıkmamı, işkencenin yanlışlığını savunmama engel olmaz. <br/>Bunu yapabilirim ama yanlış bir şey yaptığımı da bilirim. <br/>Bu yanlışlığı genel bir “kural” olarak kabul etmem. <br/>Çünkü kendi çocuğumun hayatını kurtarabilmek için birçok çocuğun hayatını tehlikeye attığımı, işkencenin yolunu açtığımı da fark ederim. <br/>Ölçüm, “işkencenin insanlığa aykırı” olduğudur. <br/>Ben kendi zaafımla, inandığım bir ölçüyü çiğnemişimdir. <br/>Bu, “ölçünün” doğruluğunu değiştirmez. <br/>Yıldıray’ın “darbe” konusundaki sorusu için de aynı cevabı veririm. <br/>Darbeyi önlemek için belki hukukun dışına çıkarım ama bunu bir “ölçü” olarak kabul etmem. <br/>“Tek” bir olay için karşılaşacağım olağandışılığı “olağanlaştırıp” genel bir kural olarak savunmam. <br/>Ve, bence savunulmamalı. <br/>Bütün insanların hayatını teminat altına alacak bir “ölçümüz” olmalı, çok özel nedenlerle ve “tek bir olay” için bu ölçüyü çiğnemek zorunda kaldığımızda, “kendi ölçümüze” ihanet ettiğimizi de bilmeliyiz. <br/>“Bir tek olayın” ölçüleri bozan şartlarına bakarak “genel ölçüler” koyarsak, tam anlamıyla bir karmaşa, ölçüsüzlük ve hukuksuzluk yaratırız. <br/>Halbuki bütün amacımız bu ülkenin zaten yaşadığı bu karmaşadan kurtulması. <br/>Tabii, Yıldıray, “neden Eruygur’un eşinin ortak dinlemesiyle elde edilen konuşmasını yayınladık” diye de sordu. <br/>Bu da haklı bir soru. <br/>Tek mazeretimiz, “yayınlanmış olan ve zaten internette yayılan bir konuşmayı kullandık” oldu. <br/>Ama belki de kullanmamalıydık. <br/>O konuşma hiç kimse tarafından kullanılmadan sadece bize gelseydi sanırım bu konuda çok kıvranır ve çok düşünürdük. <br/>Ben, hukuktan ve “ölçüden” yanayım. <br/>Bu toplumun kurtuluşunu burada görüyorum çünkü. <br/>Militan bir demokrat olmaktansa, sade, çıplak bir demokrat olmayı tercih ederim. <br/>Unutmayın ki militanı bol, demokratı az bir toplumda asıl ihtiyaç duyduğumuz militanlık değil, demokratlıktır.</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/4005.htm), [web.archive.org (arşiv bağlantısı)](http://web.archive.org/web/20090217233902/http://taraf.com.tr:80/makale/4005.htm)
