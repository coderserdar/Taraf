# Yargı dağılırken

*Ahmet Altan 01.08.2009*

<div class="taraf_structure_2col_1zq">
<div class="margen_n">



 <p>Artık çürüyüp son günlerine gelmiş eski sistemin görevlilerinde, müflis bir kumarbaz hali var. <br/><br/>Masadan kalkmaları gerektiğini bildikleri halde bunu yapamıyorlar ve en değerli şeylerini, kaybedeceklerini bile bile yeşil çuhanın üstüne atıyorlar. <br/><br/>Bütün kumarbazları mahveden o korkunç beklenti, “belki bu eli kazanır, sonra bütün kaybettiklerimi geri alırım” umudu, onların da çöküşünü getiriyor. <br/><br/>Türkiye yavaş yavaş bir değişim noktasına doğru geliyordu. <br/><br/>Avrupa Birliği üyeliği için atılan adımlar ülkeyi değiştiriyordu. <br/><br/>Bazen durarak, bazen ağırca kımıldanarak, bazen hızlanarak o yolda yürüyor, sistemini değiştiriyordu ülke. <br/><br/>Değiştirmek de zorundaydı. <br/><br/>Düşünsenize bir tür “masal çağına” giriyor, binlerce kilometre uzaklıktan birbirimizi görerek konuşuyorduk, bir kumaşa sarınarak görünmez olabiliyorduk. <br/><br/>Bunlar “bilim kurgu” dizilerinde, eski zaman masallarında anlatılan hayallerdi ve şimdi gerçek oluyorlardı. <br/><br/>Böyle bir çağda, geçmiş yüzyılın başlarındaki bir sistemi aynen yürütmeye çalışmanın bir anlamı yoktu. <br/><br/>Değişen dünya, Türkiye’yi de önüne katmış bir başka zamana doğru yol almaya başlamıştı. <br/><br/>Ama eski sistemin “efendileri” bunu anlamamak için çok direndiler. <br/><br/>Ve, asıl büyük ve hızlı değişim 22 Temmuz’da başladı. <br/><br/>27 Nisan muhtırasıyla “topluma” meydan okuyan ordu, toplumdan çok ağır bir tokat yedi. <br/><br/>Aslında 22 Temmuz’un kazananından çok kaybedeni önemliydi. <br/><br/>AKP’nin kazanması değil, ordunun kaybetmesi değişimi hızlandırdı. <br/><br/>O büyük kaybın etkisiyle ordu arka arkaya hatalar yaptı. <br/><br/>Ordu, siyaset sahnesindeki ağırlığını önemli ölçüde yitirdi. <br/><br/>Etkisi ve inandırıcılığı azaldı. <br/><br/>Sorunları çözmeyen, baskıcı, yasakçı, halkı küçümseyen yönetim biçimini sürdürebilmek, asker-sivil bürokrasiyi iktidarda tutabilmek için “sistemin” elinde bir tek güç kaldı. <br/><br/>O da yargıydı. <br/><br/>Ve, yargıyı cepheye sürdüler. <br/><br/>Yargı, hukuk adına utanılacak işler yaptı. <br/><br/>367 kararını çıkardı. <br/><br/>Anayasa Mahkemesi, anayasayı çiğnedi. <br/><br/>Ergenekon çetesiyle ilgili soruşturmanın kararlılıkla sürmesi, “sistemin” hukuksuzluğa alışmış vurucu gücünün yakalanması, yargılanmaya başlaması sanırım büyük bir paniğe neden oldu. <br/><br/>Devletin ve yargının, toplumla işbirliği yapan, değişimin ve hukukun gereğini anlayan kesiminin tavizsiz durması, eski sistemin ajanlarını iyice sıkıştırdı. <br/><br/>Kaybeden kumarbaz, en değerli varlığını masanın üstüne koydu. <br/><br/>“Yargının güvenilirliği ve saygıdeğerliği” kayboluyor şimdi. <br/><br/>Daha önce, Şemdinli iddianamesi nedeniyle Van savcısını meslekten atan Hâkimler ve Savcılar Yüksek Kurulu, durumun değişmediğini sanarak aynı oyunu bir daha oynamaya kalktı. <br/><br/>Ergenekon savcılarıyla, Fırat’ın doğusundaki faili meçhulleri soruşturan savcıları görevden almaya niyetlendi. <br/><br/>Ama hükümet, Şemdinli olayından bu yana epey değişmiş, “sisteme verdiği her tavizin aslında kendi felaketini hazırladığını” anlamıştı. <br/><br/>Hükümet direndi. <br/><br/>Kurul, deşifre oldu. <br/><br/>Kurulun, Ergenekon konusunda en çok direnen üyesinin, Sabancı cinayetinin katilinin konuşmasını engelleyen adam olduğu ortaya çıktı. <br/><br/>Aynı üyenin “Ergenekon sanıklarıyla” çekilmiş resimleri yayınlandı. <br/><br/>“Aile dostu” olan Ergenekon sanıklarıyla görüşmeyi sürdüren yargıç, “o sanık” hakkında iddianame yazan savcıyı görevden almaya çalışıyordu. <br/><br/>Tam anlamıyla bir suçüstü oldu. <br/><br/>Hükümet direnince, “Ergenekon sanıklarıyla aile dostu olan” yargıçlar ve destekçileri birşey yapamadılar ama Adalet Bakanlığı’nı suçlayan bir bildiri yayınladılar. <br/><br/>Daha da sert bir bildiriyle cevaplandırıldılar ve Adalet Bakanlığı, dünyanın “en saygıdeğer” mesleklerinden birinin sahibi olan yargıçlara, “yasaları çiğnediniz, hakkınızı aşmaya kalktınız ve yalan söylediniz” dedi. <br/><br/>Sanırım yeryüzünde ilk kez “yargıçlar” böyle açıkça “yalancılıkla” suçlandılar. <br/><br/>Bu arada, Cumhurbaşkanı’nı “mahkemeye” çağırmak isteyen bir yargıç hakkında soruşturma yürütmek için Adalet Bakanlığı iki müfettiş gönderdi. <br/><br/>Yargıç “müfettişlere güvenmediğini” söyledi. <br/><br/>Adalet Bakanlığı yargıça, yargıç da Adalet Bakanlığı’na güvenmiyordu. <br/><br/>Sonra başka bir yargıçlar ve savcılar kuruluşu bir açıklamayla Adalet Bakanlığı’nı suçladı. <br/><br/>Böylece yargı karpuz gibi ortadan ikiye çatladı. <br/><br/>Yargının bir yanında Ergenekon soruşturmasını durdurmak isteyenler var, bir yanında ise o çeteyi yargılamak isteyenler. <br/><br/>O çeteyi koruyacağız derken “saygıdeğerliklerini” kaybettiler. <br/><br/>Ellerinde kalan tek şey de oydu zaten.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6870.htm), [web.archive.org (arşiv bağlantısı)](http://web.archive.org/web/20090824184439/http://www.taraf.com.tr:80/makale/6870.htm)
