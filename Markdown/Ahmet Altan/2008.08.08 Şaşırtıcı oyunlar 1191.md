# Şaşırtıcı oyunlar

*Ahmet Altan 08.08.2008*

<div class="taraf_structure_2col_1zq">
<div class="margen_n">



 <p></p><p>Önce Umur Talu’dan başlayalım...</p><br/>
<p>Talu, Güngören sanıklarından Hüseyin Türeli’nin “Silopi’den giriş yapmış bir bombacı olduğu” konusundaki yazısını <i>Sabah</i> gazetesinde çıkan bir habere dayandırdığını yazdı.</p><br/>
<p>Kendi adının <i>Hürriyet</i>’le birlikte anılmaması gerektiğini ima etti.</p><br/>
<p>Haklı... Kim şu günlerde adının, yalan bir manşetle çıkan gazeteyle birlikte anılmasını ister?</p><br/>
<p>Genç yaşına göre çok eski ve tecrübeli bir gazetecidir Talu, yazısında belirttiği gibi onu çocukluğundan tanırım, üzülmesine üzüldüm.</p><br/>
<p>Ama bu konularda dikkatli olunması gerektiğini o benden daha iyi bilir.</p><br/>
<p>Kendi adımızı korumak için gösterdiğimiz haklı özeni başka insanların hayatları için de göstermeliyiz.</p><br/>
<p>Ne yazacağı konusunda ona öğüt vermek benim haddim değil ama böyle bir “faux depar”dan sonra içerdeki insanların hangi suçtan orada bulunduklarını, bu konuda çıkan haberlerin kaynağını sorgulamak ona yakışacaktır.</p><br/>
<p>Onun bir “suçlama kampanyası” içinde bilinçli bir şekilde yer almadığını öğrenmenin beni gerçekten sevindirdiğine de emin olsun.</p><br/>
<p>Şimdi gelelim asıl meseleye.</p><br/>
<p>Bir ülkede hükümet, içişleri bakanı, emniyet, medya, insanları suçlayıp sonra susamaz.</p><br/>
<p>Kamuoyu önünde kesin bir dille suçlanan insanların neden “mahkemede” başka bir suçtan tutuklandığını, suçlayanların hepsi açıklamak zorunda.</p><br/>
<p>Manşetimizde bu konuyla ilgili bir dizi soru okuyacaksınız.</p><br/>
<p>O soruların yanıtlarının verilmesi gerekiyor.</p><br/>
<p>Kimsenin “soruşturmanın selameti” için susulması gerektiğini söylemeye de hakkı yok.</p><br/>
<p>Bu insanlar suçlanırken “soruşturmanın selameti” gibi bir endişe bulunmuyor da, neden suçlandıkları sorulduğunda mı bu endişe ortaya çıkıyor?</p><br/>
<p>Suçlamak serbest, savunmak yasak mı?</p><br/>
<p>Herkes suçluyor.</p><br/>
<p>Kim savunacak?</p><br/>
<p>Neden bir anda yalan haberlerden oluşan bir suçlama kampanyası başlatıldı, kim başlattı, niye başlattı?</p><br/>
<p>Amaç neydi?</p><br/>
<p>Bu Güngören meselesinde bir tuhaflık var.</p><br/>
<p>Gerçek mutlaka ortaya çıkacaktır.</p><br/>
<p>Gerçeğin ortaya çıkmaması hükümetin siyasi pazarlıklarından, polis iktidar ilişkisine kadar birçok konuda soru işaretleri yaratıyor.</p><br/>
<p>Soru işaretleri sadece bu konuyla da sınırlı değil.</p><br/>
<p>Son zamanlardaki bütün terör olayları tuhaf.</p><br/>
<p>Türkiye’nin içinde bulunduğu bu kritik dönemde önce Amerikan Konsolosluğu’na bir saldırı düzenlendi.</p><br/>
<p>Amacı anlaşılamadı.</p><br/>
<p>Kimse resmen üstlenmedi.</p><br/>
<p>Ardından Güngören saldırısı oldu.</p><br/>
<p>PKK’nın yaptığı söylendi.</p><br/>
<p>Ama kimse üstlenmedi.</p><br/>
<p>Onun da amacı anlaşılamadı.</p><br/>
<p>Dün de Birinci Ordu karargâhını hedef alan “havanlı” bir saldırıyla karşılaştık.</p><br/>
<p>Ben yazıyı yazarken henüz kimse saldırıyı üstlenmemişti.</p><br/>
<p>Bu saldırının da amacı anlaşılamadı.</p><br/>
<p>Anlamlandırılması pek kolay olmayan, manasız gözüken kanlı saldırılarla karşı karşıyayız.</p><br/>
<p>Kimsenin üstlenmediği bu saldırıları her kim yapıyorsa onun bir amacı olmalı.</p><br/>
<p>Silahlı bir örgüt kendi propagandasını yapmak istiyor desek, saldırıları üstlenen yok.</p><br/>
<p>Saldıranların bir talebi var desek, öyle bir talep de dile getirilmiyor.</p><br/>
<p>Peki, niye birileri insanları öldürüp duruyor?</p><br/>
<p>Henüz bunu açıklayabilen kimseye rastlamadık.</p><br/>
<p>Benim tahminim, kim olduğunu bilmediğimiz birileri, kim olduğunu bilmediğimiz başka birilerine kanlı cinayetler üstünden bir mesaj göndermeye uğraşıyor.</p><br/>
<p>Belki, hâlâ “terör” yaratabilecek bir gücün olduğunu göstermek istiyorlar.</p><br/>
<p>Belki, “siz bizi yakalayamazsınız” diye meydan okuyorlar.</p><br/>
<p>Bilmiyorum.</p><br/>
<p>Bildiğim tek şey, bu saldırıların “yanlış insanların ya da yanlış örgütlerin” üstüne yıkılmasının asıl suçluları saklayıp, onları cesaretlendireceği.</p><br/>
<p>Öyle günlerde yaşıyoruz ki bu saldırganların işbirlikçileri her yanda olabilirler.</p><br/>
<p>Bilerek hedef şaşırtabilirler.</p><br/>
<p>Bu açılardan baktığınızda Güngören saldırısından sonra olanlar çok önem taşıyor.</p><br/>
<p>“Bombalama suçundan” tutuklanmayan birinin neden elbirliğiyle “bombacı” ilan edildiğini anlamamız gerekiyor.</p><br/>
<p>Hrant Dink cinayetinin sanığı yakalandıktan hemen sonra katilin olay yerindeki görüntülerini televizyonlarda izlemiştik.</p><br/>
<p>Şimdi yakalananların arasında “bombacı” da varsa biz niye böyle bir görüntüye hiçbir yerde rastlamıyoruz?</p><br/>
<p>Neden bombacı olduğu iddia edilen sanığın söylemediği sözler, onun tarafından söylenmiş gibi gazetelere manşet oldu?</p><br/>
<p>Sonra neden bu yalan haberler hakkında bir düzeltme yayınlanmadı?</p><br/>
<p>Bunları bilmek, son zamanlarda karşılaştığımız ve bir türlü manasını çözemediğimiz saldırıların nedenleri hakkında bize bazı ipuçları verebilir sanıyorum.</p><br/>
<p>Bizi saran bu karanlığın içinde minicik de olsa bir ışığa, küçücük de olsa bir ipucuna ihtiyacımız var.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1496.htm), [web.archive.org (arşiv bağlantısı)](http://web.archive.org/web/20090905090546/http://www.taraf.com.tr:80/makale/1496.htm)
