# Yarın Diyarbakır...

*Ahmet Altan 17.10.2010*

<div class="yazi"><p>Türkiye bunun ne kadar farkında bilmiyorum ama yarın Diyarbakır’da bu ülkenin geleceğini belirleyecek bir dava görülecek.</p>
<p>Altı tanesi seçilmiş belediye başkanı olan 151 tutuklu sanığın yargılanacağı, kısaca KCK davası diye bilinen dava.</p>
<p>Sanıkların PKK’yla ilişkisi olduğu iddia ediliyor.</p>
<p>Biliyorsunuz, polis bu sanıkları tek sıra dizip kelepçeleyerek resimlerini çekmiş ve bunu basına dağıtmıştı.</p>
<p>Kürtleri öfkelendirecek bir mizansendi bu ve Kürtler gerçekten öfkelendiler.</p>
<p>Belediye başkanlarına yapılan hakaretin bütün Kürtlere yapılmış olduğunu düşündüler haklı olarak.</p>
<p>Ve, bunu Türk devletinin hiç bitmeyen Kürt nefretinin bir belirtisi olarak gördüler.</p>
<p>Ortada bu tür aşağılamalar, <b>“maksatlı”</b> hakaretler, gereksiz kelepçelemeler olduğu sürece Kürtlerin, devletin <b>“samimiyetine”</b> güvenmesini beklemek mümkün değil.</p>
<p>Kürtler, devlete güvenmediği sürece de barış olmaz.</p>
<p>Barışa çok yakın olduğumuz, barış ihtimalinin çok güçlendiği bir ortamda, devletin <b>“samimiyetini”</b> Kürtlere göstermesi gerekiyor.</p>
<p>Bunun için de yarınki dava çok önemli.</p>
<p>Kelepçelenerek teşhir edilen belediye başkanları <b>“tahliye edilirse”</b>, bu, yapılan hatanın düzeltilmesi, ortamın yumuşaması, barış şansının kuvvetlenmesi anlamına gelecek.</p>
<p>Onun için bütün Kürtler yarınki davayı bekliyor.</p>
<p>Çıkabilecek tahliye kararları, ortamı yumuşatır ve barışın yolunu açar.</p>
<p>Bu ülkenin barışa ihtiyacı var.</p>
<p>Eğer bu kez de, daha önce defalarca yaptığımız gibi barış şansını kaçırırsak, bunun sonuçları herkes için çok ağır olur.</p>
<p>Yeniden başlayacak savaş, elli bin çocuğumuzun ölümüne sebep olan o yirmi beş yıllık savaşa hiç benzemez.</p>
<p>İki taraf için de çok kanlı olabilecek, çok şiddetli bir savaş yaşanır.</p>
<p>Ve, savaş bu kez sadece dağlarda kalmaz.</p>
<p>Birilerinin, PKK’yı dağlarda yenmeyi düşündüğünü, bunu hesapladığını ileri süren söylentiler dolaşıyor.</p>
<p>Onların umduğu gibi geliştiğini düşünün savaşın, PKK’nın dağlarda sıkıştığını, kayıplar verdiğini düşünün.</p>
<p>O zaman ne olacak?</p>
<p>O zaman, savaş şehirlere taşacak.</p>
<p>Dağlar ve şehirler birarada kana bulanacak.</p>
<p>Herkes, her kesim acı çekecek.</p>
<p>Bir kez daha savaşı denersek, bu sefer savaşın bedelini herkes öder.</p>
<p>Kürt meselesini, PKK’yı yenmek sanmak kadar da anlamsız bir yaklaşım olamaz bence.</p>
<p>PKK sahneye çıkmadan önce Kürt sorunu yok muydu?</p>
<p>Vardı.</p>
<p>PKK, binlerce kurban vererek bu sorunun <b>“görünür ve konuşulur”</b> bir hale gelmesini sağladı, olmayan bir sorunu var etmedi, olan bir sorunu insanlara gösterdi.</p>
<p>PKK’yı yok edemezsiniz, PKK’yı yok etseniz Kürt sorununu yok edemezsiniz.</p>
<p>Kürt meselesini çözmek isteyen insanlar, bu meselenin PKK’yı yenerek çözüleceğini sanırlarsa hata ederler.</p>
<p>Barışı gerçekten isteyen insanların, doğru çözümü bulmaları için sormaları gereken soru çok basit:</p>
<p>Kürtlerin istekleri haklı mı, haksız mı?</p>
<p>Bana sorarsanız sapına kadar haklı talepleri var, öfkeleri haklılıklarından kaynaklanıyor, haklı oldukları için binlerce çocuk dağlarda ölmeye razı oluyor.</p>
<p>Siz, Almanya’daki Türkler için <b>“anadilde eğitim”</b> isterken, Türkiye’deki Kürtlerin bu hakkını nasıl reddedersiniz?</p>
<p>Kürtlerin bu taleplerinde haksız olduklarını nasıl söylersiniz?</p>
<p>Türklerin hakkı olan bir şeyin, Kürtlerin hakkı olmadığını söylemek hakkaniyete nasıl sığar?</p>
<p>Bu savaşı bitirecek olan hakkaniyet, eşitlik ve adalettir.</p>
<p>Hiçbir silah, hiçbir savaş, Kürtlere <b>“eşitsizliği”</b> kabul ettirmeye yetmez.</p>
<p>Savaşı durdurmak, Kürt ve Türk çocuklarını kurtarmak, bu ülkeyi dünyanın hayran olacağı bir zenginliğe ve güce kavuşturmak istiyorsanız, vicdanın ve adaletin emirlerine uymanız, eşitliği <b>“samimiyetle”</b> kabul etmeniz gerekir.</p>
<p>Bütün insanlar eşittir, bunu kabul etmenin bugüne dek kimseye bir zarar verdiği görülmedi.</p>
<p>Ama bunun aksini iddia etmek, bir ırkı diğerinden üstün tutmak her zaman bela getirdi.</p>
<p>Bunun en iyi kanıtlarından biri de bu ülkede yaşananlar değil mi zaten?</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-yarin-diyarbakir.htm), [web.archive.org (arşiv bağlantısı)](http://web.archive.org/web/20101018104659/http://www.taraf.com.tr:80/ahmet-altan/makale-yarin-diyarbakir.htm)
