# Sona doğru...

*Ahmet Altan 29.07.2009*

<div class="taraf_structure_2col_1zq">
<div class="margen_n">



 <p>Önceki gün gazetenin önünde genç bir delikanlı yolumu kesti. <br/><br/>Çantasından bir <i>Taraf</i> gazetesi çıkardı. <br/><br/>– Düzelecek mi gerçekten her şey?, dedi. <br/><br/>– Düzelecek, merak etme, dedim. <br/><br/>– Sizin çektiklerinizi biz çekmeyeceğiz, değil mi? Bizim kuşak daha rahat yaşayabilecek mi? <br/><br/>– Yaşayabilecek.<br/><br/>Buna, tüm kalbimle inanıyorum. <br/><br/>Bu ülkenin gençleri, bizim yaşadığımız saçmalıklarla uğraşmak zorunda kalmadan, hatta yaşanmış olanların gerçekliğine inanmakta zorlanarak yaşayacaklar. <br/><br/>Bambaşka bir çağın, bambaşka gerçeklerin, bambaşka ilişkilerin olduğu bir dünyada sürdürecekler hayatlarını. <br/><br/>Cumhuriyet’in seksen yılı da kötü geçti aslında. <br/><br/>1950’ye kadar tam anlamıyla diktatörlüktü zaten. <br/><br/>Atatürk’ün, ardından da İsmet Paşa’nın iki dudağının arasındaydı insanların hayatları. <br/><br/>Daha sonrası ise “çok partili” gözüken bir devlet sultasıyla geçti. <br/><br/>Ordu, “çok partililiğin” görüntüsüne bile tahammül edemediğinden defalarca darbe yaptı. <br/><br/>Kendini de, halkını da utandırdı. <br/><br/>Türkiye’yi, “dünyanın alay edilen ülkeleri” arasına kattılar bu darbelerle. <br/><br/>Son otuz yıl ise korkunçtu. <br/><br/>Önce, 12 Eylül’ün “hazırlığı” olan vahşi sokak çatışmalarından geçtik. <br/><br/>Günde on beş yirmi genç insan vuruluyordu. <br/><br/>Kürt savaşı başladıktan sonra da her şey çığırından çıktı. <br/><br/>İki yüz bin “güvenlik görevlisinin” bulunduğu Güneydoğu, uyuşturucu kaçakçılığının merkezi haline getirildi. <br/><br/>MHP’nin eski başkan yardımcılarından biri Neşe Düzel’e, “uyuşturucu kaçakçılığının resmî eskortlarla yapıldığını” açıkladı. <br/><br/>Ordunun içinde JİTEM denilen vahşi bir örgüt kuruldu. <br/><br/>İnsanları alıp alıp öldürdüler. <br/><br/>İşkencelerden geçirdiler. <br/><br/>Köyleri, evleri, ahırları yaktılar. <br/><br/>Kürt sorununu içinden çıkılamaz bir belaya çevirdiler. <br/><br/>Kürtlerin varlığını reddettiler, çocuklarına Kürtçe isim koymalarını, Kürtçe şarkı söylemelerini yasakladılar. <br/><br/>Bu bir şaka değil, bu ülkede Kürtçe şarkı söylemek yasaktı. <br/><br/>Ahmet Kaya, “Kürtçe şarkı söyleyeceğim” dediği için genç yaşta sürgünde ölmek zorunda kaldı. <br/><br/>Yüzlerce milyar dolar harcandı savaşa. <br/><br/>Kırk binden fazla insan öldü. <br/><br/>Ülke kalkınamadı, gelişemedi. <br/><br/>Yargı, güvenilirliğini kaybetti. <br/><br/>Bütün bunları yaşadık burada. <br/><br/>Şimdi bir dönüm noktasındayız. <br/><br/>“Kanlı saçmalıklar” çağı kapanıyor. <br/><br/>Önce Kürt sorununa bir çözüm bulunacak. <br/><br/>İçişleri Bakanı, bir iki güne kadar “yapacakları açılımları” açıklayacağını söyledi. <br/><br/>Ağustosun 15’inde de Apo kendi “yol haritasını” açıklayacak. <br/><br/>Şikâyetler, homurdanmalar, yakınmalar olacak ama barışa doğru sağlam bir adım atılacak. <br/><br/>Türkiye, bu sorunu çözecek. <br/><br/>Bu sorunu çözmek, birçok sorunu da çözmek anlamına geliyor aslında. <br/><br/>Kürt sorununun çözümü, normalleşmeye doğru da atılmış çok büyük bir adım olacak. <br/><br/>Türbanlı kızlara yapılan eziyetler bitecek. <br/><br/>O ucube 12 Eylül Anayasası değişecek. <br/><br/>“Demagoji yarışı” sanılan siyaset, proje yarışı haline gelecek. <br/><br/>En önemlisi, Türkiye “dünyanın saygıdeğer ülkeleri” arasına girebilecek. <br/><br/>Kendimize güvenimiz arttıkça tabularımız, yalanlarımız azalacak. <br/><br/>Tarihle yüzleşmekten korkmayacağız. <br/><br/>Sadece Türkiye’nin sahibi olmakla övünmeyeceğiz, altı milyar insanın bir parçası olarak “dünyanın” da sahiplerinden biri olduğumuzu kavrayacağız. <br/><br/>Üniversitelerimizi kışla görüntüsünden çıkartacağız. <br/><br/>Dünyayla aynı düzeye getirmek için çaba harcayacağız. <br/><br/>Bu ülkede de her çocuğun bir odası olacak. <br/><br/>Bütün bu olumlu gelişmelerin yolunu tıkayan kaya kımıldadı çünkü. <br/><br/>Halkın önünü kapatan “devlet” şimdi geriye, gerçek yerine doğru itiliyor toplum tarafından. <br/><br/>Bundan sonra “cinayet işlemeyi” düşünen her devlet görevlisi, kelepçeleri ve hapishaneyi de düşünmek zorunda kalacak. <br/><br/>Halkın iradesine karşı çıkmanın “tehlikeli” olduğunu bilecekler. <br/><br/>Bir dönemin sonuna yaklaşıyoruz. <br/><br/>Çocuklarımız ve gençlerimiz için çok ümitliyim. <br/><br/>Bizim yaşadıklarımızı onlar yaşamayacak. <br/><br/>Onlar “saçmalıkların” saçma olduğunu bilecek. <br/><br/>Buna inanıyorum ve şu yaşadığımız anlamsız hayata bir “anlam” katıyor buna inanmak.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6780.htm), [web.archive.org (arşiv bağlantısı)](http://web.archive.org/web/20090919062444/http://www.taraf.com.tr:80/makale/6780.htm)
