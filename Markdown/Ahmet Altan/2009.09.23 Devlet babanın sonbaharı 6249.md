# Devlet babanın sonbaharı

*Ahmet Altan 23.09.2009*

<div class="taraf_structure_2col_1zq">
<div class="margen_n">



 <p>Harekât Ordusu, 31 Mart ayaklanmasını bastırmak için İstanbul’a girdikten sonra tam üç gün boyunca, Birinci Ordu’nun Beyazıt’taki karargâhının bacalarından duman tüttü. <br/><br/>Bulunan bütün “jurnalleri” yaktılar. <br/><br/>O sıralarda “jurnal” yazmak öyle bir hastalıktı ki bu hastalıktan nasibini almayan çok az “dürüst” insan kalmıştı. <br/><br/>Hatta Harekât Ordusu’nun komutanı Mahmut Şevket Paşa’nın yazdığı jurnallerin bile bulunduğu söylenirdi. <br/><br/>Abdülhamit vesveseli bir adamdı, “düşmanlarını” sürekli izlemek isterdi. <br/><br/>Bana sorarsanız “yıkılmasında” bu vesveseli merakı da büyük rol oynadı. <br/><br/>Her jurnali okurdu. <br/><br/>İttihatçıların Selanik’te başlattıkları hareketin Anadolu’da halkın arasında çok fazla bir taraftarı yoktu ama “jurnalleri” tek tek okuyan Abdülhamit “büyük bir kalkışma” olduğuna inandı. <br/><br/>Çünkü bütün o “jurnaller” gerçeği olduğundan “daha büyük” gösteren büyüteçler gibiydi ve padişahın aklını karıştırıyordu. <br/><br/>Bütün olayları öyle “ince ince” öğrenmeye kalkmasa da siyasi tabloya daha geniş bir açıdan bakabilse belki de öyle çabucak pes etmez, tahttan o kadar çabuk devrilmezdi. <br/><br/>Çünkü bazen “her ayrıntıyı” öğrenme tutkusu, insanın “bütünü” görmesini engelleyebilir. <br/><br/>Bizim Cumhuriyet sadece İttihatçıların hastalıklarını “tevarüs” etmedi, Osmanlı padişahlarının hastalıklarını da devraldı. <br/><br/>Kendi halkını izleme hastalığına kendisini fazla kaptırdı. <br/><br/>Dün <i>Zaman</i> gazetesi manşetten vermişti, bugün de biz haberin devamının peşine düştük, İstanbul Üniversitesi’nde, Birinci Ordu’ya “meslektaşları” hakkında rapor yazan profesör ajanlar varmış. <br/><br/>Bir ordu, üniversite profesörlerini niye izler? <br/><br/>Profesörlerin görüşlerinden, ilişkilerinden, düşüncelerinden orduya ne? <br/><br/>Ordu, “kendisi gibi düşünmeyen” herkesi izlemek ve fişlemek istiyor. <br/><br/>Bunu yapıyor da. <br/><br/>Sonunda da dengesini kaybedip ülkenin “düşmanlarla” kuşatıldığını zannediyor çünkü orduya göre “kendisi gibi düşünmeyen” herkes bu vatanın düşmanı. <br/><br/>Dengesini kaybeden sadece ordu değil elbette yargı da dengesini kaybediyor.<i> <br/><br/>Milliyet</i> gazetesi de harika bir haber yakalamıştı. <br/><br/>Yargıtay, Güneydoğu’da taş atan göstericilere ateş açıp, kaldırımda duran birini öldüren çavuşun beraatına karar vermiş. <br/><br/>Kararın gerekçesi ise korkunç. <br/><br/>“Bölgedeki şartları gözönüne alarak” vermişler bu kararı ve “telaşa” kapılan çavuşun suçlu olmadığına kanaat getirmişler. <br/><br/>Yargıtay’a göre “her bölgede” yasalar farklı anlaşılan, Marmara bölgesinde birini vurursan “suç olabilir” ama Güneydoğu’da vurursan suç değil. <br/><br/>Ayrıca, gösteriler sırasında asayiş güçlerinin “telaşlanması” da öldürmek için geçerli bir neden, bundan sonra gösterici vuran her devlet görevlisi Yargıtay’ın bu kararına dayanılarak “telaştan” beraat ettirilecek. <br/><br/>Vurulan kurbanın ailesi şimdi Avrupa İnsan Hakları Mahkemesi’ne gideceğini açıkladı, bu karar büyük bir ihtimalle Avrupa’dan dönecek. <br/><br/>Çavuşu beraat ettiren yargıçlar Avrupa’da mahkûm olacak. <br/><br/>Avrupa İnsan Hakları Mahkemesi, sık sık bizim yargının “hukuka” uymadığına karar veriyor ama bizim devlet hukukunu bir türlü çağdaş düzeye getiremiyor. <br/><br/>Bizim devlet, ordusuyla, yargısıyla, bürokrasisiyle “yüz yıl” öncede yaşıyor. <br/><br/>Sanki bu devleti yüz yıl önce mumyalamışlar, öyle kaskatı kalmış. <br/><br/>Zaman geçiyor, koşullar değişiyor, bizim devlet aynı devlet, biraz İttihatçı, biraz padişah. <br/><br/>İyi de insanlar değişti, artık kimse “tebaa” olmak istemiyor. <br/><br/>Zaten orduyla yargının niye “tebaası” olacağız ki? <br/><br/>Millete hizmetle yükümlü kurumlar neden milletin “efendisi” olsunlar? <br/><br/>Bunlar, bu çağda geçerliliği olmayan davranış biçimleri, bizim devletin kendi halkından ödü patlayabilir, bu korkuyla kendi halkını korkutmaya, sindirmeye uğraşabilir ama bu halk artık devletten korkmuyor. <br/><br/>Sadece sıkılıyor bu devletin yaptıklarından. <br/><br/>Sıkıntı, duyguların en tehlikelisidir bence, öfkelenmekten, kızmaktan çok daha “radikal” sonuçlar verir. <br/><br/>Öfkelenmek, kızmak, sinirlenmek her şeye rağmen bir “ilişki biçimini” sürdüren duygulardır ama “sıkıntı” tam tersine “ilişkiyi” değiştirme isteği yaratır. <br/><br/>Bunun öyle bağıra çağıra “deklare” edilmesine de gerek yoktur, insanların yüzündeki müstehzi ifade genişlemeye başlar, “en korkutucu sözler” gülümsemeyle daha sonra kahkahayla karşılanır. <br/><br/>Şu anda halkın devlete bakışı böyle sanırım. <br/><br/>Sıkıntıyla ve küçümseyerek bakıyorlar, her davranışın, her sözün nedenini biliyorlar ve artık aldırmıyorlar. <br/><br/>Fransız Devrimi’nin en genç liderlerinden Saint-Just, “devrim, silahların değil yasaların patlamasıdır” demişti. <br/><br/>Sanırım o sözü biraz değiştirebiliriz, “devrim, sıkıntının patlamasıdır.” <br/><br/>Sıkıntıyı patlattılar ve devlet çok yakında bu yüzden değişmek zorunda kalacak.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7573.htm), [web.archive.org (arşiv bağlantısı)](http://web.archive.org/web/20091217135027/http://taraf.com.tr:80/makale/7573.htm)
