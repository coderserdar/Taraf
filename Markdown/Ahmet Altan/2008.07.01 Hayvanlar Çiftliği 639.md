# Hayvanlar Çiftliği

*Ahmet Altan 01.07.2008*

<div class="taraf_structure_2col_1zq">
<div class="margen_n">



 <p>Geroge Orwell’in komünist sistemi eleştirmek için yazdığı o ünlü romanı Hayvanlar Çiftliği’nde neredeyse dünyanın bütün dillerine girmiş bir cümle vardır.<br/>
“Bütün hayvanlar eşittir ama bazıları daha eşittir.”<br/>
Tahmin ettiğiniz gibi “daha eşit” olanlar, yönetimi ele geçirmiş olanlardır.<br/>
Bir ülkede “asıl egemenlerin” kim olduğunu anlayabilmek için kimin “daha eşit” olduğuna bakmak gerekir.<br/>
Kimi eleştiremiyorsunuz?<br/>
Kiminle ilgili şaka yapamıyorsunuz?<br/>
Kimin hataları gazetelere yansımıyor?<br/>
Bu soruların cevabı o ülkedeki gerçek iktidarı gösterir size.<br/>
Çünkü her zaman “görünen” iktidarla, “gerçek” iktidar aynı olmuyor.<br/>
Ve, “gerçek” iktidarı eleştiremeyenler, “görünen” iktidarı eleştirerek muhalefet yapmış oluyorlar.<br/>
Böyle bir muhalefet de “gerçek” muhalefet olmuyor tabii.<br/>
Sadece “görünen” muhalefet oluyor.<br/>
Daha açıkça söylersek “sahte” muhalefet.<br/>
Biz çok uzun yıllardan beri bunu yaşıyoruz.<br/>
Gerçek olmayan bir iktidarla, gerçek olmayan bir muhalefetin gölge oyununu seyrediyoruz.<br/>
Bu “gölgelerin” arasından gerçeği bulup çıkartmak o kadar kolay olmuyor.<br/>
İnsanlar sahte görüntüye alışıyor, bir zaman sonra onu gerçek bir görüntüymüş gibi algılamaya başlıyor.<br/>
Bizim ülkemizde eleştirilemeyen tek bir yapı vardır.<br/>
Ordu.<br/>
Ne gazeteler, ne de siyasi partiler orduyla ilgili bir eleştiriyi dile getirmezler.<br/>
Birbirileri hakkında en akla gelmez lafları söyleyen siyasi partiler, konu ordu olduğunda birlikte susarlar.<br/>
Gazeteler de bu suskunluğun parçasıdır.<br/>
Sağcı ya da solcu bütün hükümetleri, siyasi partileri alabildiğine hırpalarlar ama iş askerî bir konuya dayandığında ya susarlar ya da generallerin açıklamalarını tartışılmaz gerçekler olarak yazarlar.<br/>
Bir örgütü, bir kurumu, bir kuruluşu eleştiri dışında tutmak, onu toplumsal bir denetlemenin dışına çıkarmak anlamına gelir.<br/>
Bu “sağlıklı” bir sonuç vermez.<br/>
Hatalar ortaya çıkmaz.<br/>
Ortaya çıkmadığında da tekrarlanma ihtimali kuvvetlenir.<br/>
Aslında gazetelerin temel işlevi bu hataların tekrarlanmasını önlemektir.<br/>
Ama tabii “gerçek” gazetelerin işidir.<br/>
Eğer gazeteler de, iktidarlar ve muhalefetler gibi sadece “görünürde” gazete iseler gerçeğin ortaya çıkmasına değil geçeğin “saklanmasına” hizmet ederler.<br/>
Bizim gazete, askerî konularda gerçekleri belgeleriyle ortaya koyuyor.<br/>
Bu, yeryüzünün bütün gelişmiş ülkelerinde normal bir davranıştır.<br/>
Gazeteler hataları açıklar.<br/>
Sorumlular hataları düzeltir.<br/>
Ama bizim ülkede böyle olmuyor.<br/>
Biz hataları açıklıyoruz, Genelkurmay bizi yalanlıyor, ardından biz Genelkurmay’ı yalanlıyoruz...<br/>
Ve, mesele Taraf gazetesi ile Genelkurmay arasında bir tartışmaya dönüşüyor.<br/>
Elbette, bu ülkedeki bütün hatalar bizi ilgilendirir.<br/>
Kim hata yaparsa yapsın, belgesini bulursak yayınlarız.<br/>
Ama bu hatalar diğer gazeteleri de ilgilendirir.<br/>
Onların suskunluğu, çekingenliği, “gerçek” iktidar karşısındaki bu ürkeklikleri, görevlerini yerine getirmelerine engel oluyor.<br/>
Böylece biz sadece Genelkurmay’ın değil, suskun kalan siyasi partilerle, ses çıkartamayan gazetelerin de hatalarını ortaya çıkarmış oluyoruz.<br/>
Tek bir gazete sistemin röntgenini çekiyor, neresinde bozukluk olduğunu açıkça gösteriyor.<br/>
Hakiki bir devlette “gizli bir iktidar” olmaz.<br/>
Olursa, bütün sistem bizdeki gibi altüst hale gelir.<br/>
Ne siyasi partiler parti olur, ne gazeteler gazete.<br/>
Bütün ülke de sahte bir oyunu gerçekmiş gibi izler.<br/>
Türkiye de sahicileşecek.<br/>
Bu, eleştiriyle başlayacak.<br/>
Herkes, her kurum eleştirilecek.<br/>
Eleştiri herkesi eşitleştirecek, siyasi partiler siyasi parti gibi, gazeteler gazete gibi davranacak.<br/>
“Herkes eşittir ama bazıları daha eşittir” anlayışı bu ülkede yavaş yavaş ortadan kaybolacak.<br/>
Çünkü burası bir ülke.<br/>
George Orwell’in Hayvanlar Çiftliği değil.<br/>
Alaycı bir romana benzeyen bir ülkede yaşamak yerine, hakiki bir ülkede yaşamak da bu ülkenin bütün insanlarını daha özgür ve mutlu kılacak.<br/>
<br/>
01.07.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1072.htm), [web.archive.org (arşiv bağlantısı)](http://web.archive.org/web/20091226015000/http://www.taraf.com.tr:80/makale/1072.htm)
