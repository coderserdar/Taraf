# Düşman değiliz be paşalar

*Ahmet Altan 21.06.2008*

<div class="taraf_structure_2col_1zq">
<div class="margen_n">



 <p>Kabul edelim ki Genelkurmay’ın son açıklaması üslup açısından daha tertipli, daha düzgün ve daha nezihti.<br/>
Öyle denetimsiz laf şakırdatmaları bulunmuyordu.<br/>
Olması gereken de bu.<br/>
Sadece açıklamanın sonunda eski alışkanlıkların tortusu olarak bir “ucuz propaganda” lafı vardı.<br/>
Bu yanlış bir laf.<br/>
Bu haber, neyin propagandasını yapıyor?<br/>
Ve, niye ucuz?<br/>
Genelkurmay, cevabını veremeyeceği sorulara yol açacak sözleri kullanmamalı bence.<br/>
Bu, sağlam ve iyi bir haber.<br/>
Genelkurmay da biliyor ki yayınladığımız belge gerçek.<br/>
Gerçek olmadığını söyleyecek biri çıkarsa, biz gerçek olduğunu kanıtlarız.<br/>
“Komuta kademesi tarafından onaylanmış böyle bir evrak bulunmamıştır” tarzındaki mahcup bir açıklamayı da doğrusu doğal karşılıyorum, ne diyebilirlerdi ki?<br/>
“Biz böyle bir plan hazırladık” mı diyeceklerdi?<br/>
Böyle bir açıklamayla hiç olmazsa “durumu kurtarmaya” çalışmalarını da olumlu buluyorum, hiç olmazsa böyle bir şeyler yapmanın yanlış olduğunu biliyorlar demektir.<br/>
Aksi takdirde, “evet biz böyle planlar hazırlıyoruz” derlerdi.<br/>
Dememeleri, hatalı bir davranış içinde bulunduklarının bilincine sahip olduklarını gösteriyor.<br/>
“Cumhuriyet Çalışma Grubu” gibi, “Paksüt-Başbuğ buluşması” gibi, “toplumu ordu hizasına getirme planı” gibi haberlerle Genelkurmay’ın üstünde, hiç de alışkın olmadıkları toplumsal bir denetim oluşturduğumuzun farkındayım.<br/>
Bundan rahatsız olmasınlar.<br/>
Bir genelkurmay, askerî konular dışında, toplumdan saklamak zorunda olduğu işler yapmamalı.<br/>
Saklamak zorunda oldukları, saklamaya ve yalanlamaya çalıştıkları her girişimin yanlış olduğunu artık daha baştan fark etmeleri ve yapmamaları gerekiyor.<br/>
Bu toplumsal denetim, onların da bir iç disipline kavuşmalarına, enerjilerini onları ilgilendirmeyen konulara değil kendi asli işlerine yöneltmelerine yardımcı olacaktır.<br/>
Entelektüel açıdan da yaratıcılığa çok açık olan askerlik mesleğinin tadını da böylece daha fazla çıkarma imkânına kavuşacaklar.<br/>
Kurmaylık, zekânın, öngörünün, sezginin, aklın, tecrübenin, yaratıcılığın bir arada ortaya çıktığı iyi bir meslektir.<br/>
Mümkün olabilse, bir kurmay toplantısına katılıp onların askerî becerilerini ortaya koydukları tartışmalarını izleyebilmek isterdim.<br/>
Genç kurmaylar, hatta daha yaşlıları bile, kendilerine şunu sormalı bence, “ben muhtıra veren bir paşa mı yoksa bir Kutuzov, bir Patton, bir Montgomery, bir Rommel mi olmak istiyorum.”<br/>
Kuzey Afrika’da karşılıklı savaşan Montgomery ile Rommel’in savaş sürerken buluşup konuştukları bir efsane gibi anlatılır, birbirinin yeteneğine saygı gösteren iki düşman komutanın buluşması kadar heyecan verici ne olabilir?<br/>
Gerçek bir kurmay için “düşman” kavramı da, “savaş” kavramı da bizim gibi daha sıradan mesleklere sahip insanlara kıyasla çok farklıdır.<br/>
Rommel’in tank savaşlarında olağanüstü bir yetenek olduğunu, Montgomery’nin onu, onun kitaplarını okuyarak yendiğini elbette siz benden daha iyi bilirsiniz.<br/>
Bütün bunların yanında “muhtıra” gibi, “siyaset” gibi konular biraz yavan gelmiyor mu size?<br/>
Bir Kutuzov-Napolyon kıyaslamasını, bu kıyaslamaya yeni unsurlar ekleyerek tartışabilmenin lüksünden vazgeçmek bir kurmay için ne kadar büyük bir kayıp.<br/>
Wellington’un, “ormanı” bir silah gibi kullanabilmesinin yaratıcılığı sizi heyecanlandırmıyor mu?<br/>
Siz siyasetten çekilirseniz, bu toplum yolunu kaybetmez, merak etmeyin.<br/>
Demokrasi sizin sandığınızdan daha iyi ve daha güvenilir bir sistemdir.<br/>
Demokrasisiz seksen yıl geçirdik, ne oldu?<br/>
Çok mu iyi bir yerdeyiz?<br/>
Demokrasi olmaması çok iyi bir şey olsaydı, biz şimdi Avrupa’nın en zengin, en başarılı ülkesi olurduk.<br/>
Ama değiliz.<br/>
Laik bir ülke istiyorsanız, bunun garantisi zengin bir ülke olmamızla, zengin olmak ise demokrasiye geçmekle, dünyayla bütünleşmekle mümkün.<br/>
O çok korktuğunuz irticanın kökü yoksullukta ve siz siyasete müdahale ettikçe yoksulluğu besliyorsunuz.<br/>
Biraz da bunları düşünün.<br/>
Bakın bu ülke değişiyor.<br/>
Dünya değişiyor çünkü.<br/>
Eğer o bildik çizginizi sürdürmek isterseniz, gene eskisi gibi “yandaş” gazeteciler bulur, istediklerinizi yazdırabilirsiniz, ruhunu satmaya teşne epey adam var bizim mesleğimizde, zaten satıyorlar da...<br/>
Ama bundan sonra bizim gibi gazeteler de olacak.<br/>
Biz olmazsak başka bir gazete çıkacak.<br/>
Toplumun talebi bu çünkü.<br/>
Ve, hep bir denetim hissedilecek artık.<br/>
Mesleğine ihanet eden gazeteciler de teker teker toplum tarafından görülecek.<br/>
Yeni bir dönem başlıyor.<br/>
Bunu görün.<br/>
Bu toplumun insanlarının da hukuka ve demokrasiye layık olduğuna inanın, bu kadar küçümsemeyin onları.<br/>
Gelin hep birlikte bu ülkede huzuru ve mutluluğu bulalım.<br/>
Hepimiz yaşlanıyoruz, umarım ölmeden önce sizinle bir masada buluşup, sizin gazetecilerin “irticasavar” olarak gördükleri rakılardan içerek bugünleri konuşup gülüşebileceğimiz “demokrat” bir ülkemiz olur.<br/>
Montgomery ile Rommel’in bile buluşabildiği bir dünyadan geçerken, bu ülkenin yazarlarıyla generalleri arasında bu kadar büyük uçurumlar varsa, bunun da çok doğru bir şey olmadığını belki o zaman daha iyi fark ederiz.<br/>
<br/>
21.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/971.htm), [web.archive.org (arşiv bağlantısı)](http://web.archive.org/web/20090907060548/http://www.taraf.com.tr:80/makale/971.htm)
