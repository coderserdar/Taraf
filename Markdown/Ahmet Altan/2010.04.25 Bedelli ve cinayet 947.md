# Bedelli ve cinayet

*Ahmet Altan 25.04.2010*

<div class="yazi"><p>Yalanlarla ve yasaklarla toplumun çevresine örülen kalın duvar, şimdi “gerçekler” ortaya çıktıkça orasından burasından yıkılıyor.</p>
<p>O “duvarda” açılan her gedik insanlara yeni yaşama ve tartışma alanları açıyor.</p>
<p>Hiç görülmeyenler görülüyor, hiç konuşulmayanlar konuşuluyor.</p>
<p>Gördükçe, konuştukça, bu ülkenin yıllarını nasıl anlamsız ve tehlikeli “tabuların” içine hapsolarak yaşadığını da daha iyi anlıyoruz.</p>
<p>Bu yeni açılan alanların en başında gelenlerinden biri ordu.</p>
<p>Ordunun içindeki sorunların, darbe hazırlıklarının, disiplinsizliklerin farkedilmesi, insanların askerlikle ilgili sorunları da rahatça tartışmaya başlamasına neden oldu.</p>
<p>Şimdi binlerce genç, gazeteleri ve yetkilileri e-mail bombardımanına tutarak “biz askere gitmek istemiyoruz, bedelli askerlik çıksın, hayatımız çalınmasın” diyor.</p>
<p>Artık bu çağda “zorunlu askerlik” kurumunun varlığını sürdürmesinin zor olduğunu biliyoruz.</p>
<p>Ama anlayabildiğimiz kadarıyla bizim generaller, “başörtüsüyle”, fişlemeyle, “eylem planlarıyla” o kadar meşguller ki kendi meslekleriyle ilgili ciddi çalışmaları yok.</p>
<p>Bugün parlamento, “zorunlu askerliği kaldırıyoruz” dese, ordunun böyle bir planı yürürlüğe koyabileceğinden, bu konuda ciddi hazırlıkları olduğundan çok kuşkuluyum.</p>
<p>Askerî konularda toplumun ve parlamentonun “söz hakkı” olmadığı yanılgısına öylesine kaptırmışlar ki kendilerini, toplumdaki gelişmeleri, dünyadaki değişimleri takip edebilecek hazırlıkları yapmamışlar.</p>
<p>Teknolojisi kuvvetli profesyonel bir ordu kurabileceğimize inanan kaç kişi var?</p>
<p>Bu ihtiyacın herkes farkında ama bunu yapabilecek kapasitede bir orduya sahip olduğumuzdan herkes kuşkulu.</p>
<p>Ordu ise kendi “hazırlıksızlığını”, askerî konulardaki “proje” eksikliğini, hep aynı mazeretin ardına saklıyor:</p>
<p>“Bizde terör var.”</p>
<p>Genç insanların, çalışmalarını, kariyerlerini, hayatlarını sürdürebilmek için güçlü bir şekilde talep ettikleri “bedelli askerlik” de aynı mazerete tosladı.</p>
<p>“Bizde terör var.”</p>
<p>Ordu, insanların hayatlarından önemli bir parçayı zorla koparmak istiyor ve “terör” mazeretinin arkasına saklanıyor.</p>
<p>“Terör örgütü” dedikleri PKK’nın devletin resmî açıklamalarına göre beş bin militanı bulunuyor.</p>
<p>PKK’nın elinde tank yok, top yok, uçak yok, gemi yok, denizaltı yok, zırhlı araç yok.</p>
<p>Tankı, topu, uçağı, helikopteri, gemisi olmayan “tüfekli” beş bin kişiye karşı ordunun kaç kişisi bulunuyor?</p>
<p>Bilinen rakamlara göre 730 bin asker.</p>
<p>Beş bin kişiye karşı 730 bin kişiyi yeterli bulmayan generaller daha da asker almak istiyorlar.</p>
<p>Bu, sizce övünülebilecek bir durum mu?</p>
<p>Başarılı bir yöntem mi?</p>
<p>Savaşın yirmi beş yıldır sürdüğüne bakılırsa “başarılı” bir yöntem değil.</p>
<p>Dolayısıyla geçerli bir “mazeret” de değil.</p>
<p>Demokratik açılımlarla durdurulması gereken savaş bir türlü durdurulamadığı, gerekli açılımlar bir türlü yapılamadığı için çocuklar kurban ediliyor.</p>
<p>Anlamsız bir savaşı sürdürmenin de, o anlamsız savaşta acemi gençleri kurban etmenin de mantığı yok.</p>
<p>Neresinden bakarsanız bakın “mantıksız” bir durumla karşı karşıyayız.</p>
<p>Mantıklılık bir “sistem” olduğu gibi, mantıksızlık da bir sistemdir, onun için biz bu mantıksızlığı askerle ilgili her konuda görüyoruz.</p>
<p>Savaşı sona erdirmemek de, siyasete karışmak da, “başörtüsünü” ordunun en önemli meselesi sanmak da, zorunlu askerliği kaldırmamak da, “bedelli” askerliği engellemek de aynı mantıksızlığın sonucu.</p>
<p>Mantıksızlık bu ölçülere varınca, Danıştay cinayetinin arkasından Ordu Yardımlaşma Kurumu OYAK’a ait güvenlik şirketinin çıkması da, Danıştay’ı gören Sıhhiye Orduevi’nin “kamera kayıtlarının” kaybolması da “normal” karşılanıyor.</p>
<p>Bedelli askerlik konusunda neredeyse hiç susmayan emekli generaller bu konuda ağızlarını bile açmıyorlar.</p>
<p>Topluma bir açıklama borçlu olan ordu da bu konuda susuyor.</p>
<p>Sanki bu ülkede bir “toplum” yok, o toplumun ihtiyaçları, istekleri yok.</p>
<p>Bir ordu var ve sadece onun istekleri var.</p>
<p>Bu durumu değiştirmeliyiz.</p>
<p>Bunu değiştirecek olan da generaller değil, onlar herhangi bir şeyi değiştiremezler, bunu değiştirecek olan “toplumun” sözcüsü durumunda olan siyaset.</p>
<p>Siyasetçilerin ödleklikten vazgeçip bu “mantıksızlığı” artık bitirmesi gerekiyor.</p>
<p>Toplumun siyasetçisi mi onlar yoksa ordunun siyasetçisi mi?</p>
<p>Bilsinler ki bu halk onlara oylarını her mantıksızlığa “evet” desinler diye vermedi.</p>
<p>Çocukları kurtaramadıktan sonra siyasetin bu topluma ne faydası var?</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/makale/11028.htm), [web.archive.org (arşiv bağlantısı)](http://web.archive.org/web/20100428212841/http://www.taraf.com.tr:80/makale/11028.htm)
