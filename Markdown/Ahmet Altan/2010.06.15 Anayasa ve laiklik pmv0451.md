# Anayasa ve laiklik 

*Ahmet Altan 15.06.2010*

<div class="yazi">
<p>Hepimizin aklında, toplum tarafından oraya yerleştirilmiş ve pek de tartışılmamış  “düşünceler” vardır.</p>
<p>Hepimiz hiç  sorgulamadan inanırız ki bir mahkeme kutsaldır, adildir, hukuka ve yasalara uygun karar verir.</p>
<p>Ya öyle yapmazsa?</p>
<p>Ya düzenli biçimde hukuku ve yasaları çiğnerse?</p>
<p>O zaman ne olur?</p>
<p>Sırf adı  mahkeme olduğu için onun “hukuka ve yasalara” aykırı  kararlarını bir toplum kabullenmek zorunda mıdır?</p>
<p>Devletin bir binanın üzerine “mahkeme” yazıp, içine de birkaç yargıç koyması, orayı mahkeme yapmaya yeter mi?</p>
<p>Bir binanın  üstünde mahkeme yazsa da, içindeki insanların tayini “yargıç”  kadrosundan çıksa da, o mahkeme “yasaları” düzenli biçimde çiğnerse ve toplum bunun farkına varırsa, o “mahkeme”, mahkeme olma vasfını sürdürebilir mi?</p>
<p>Tabii en keskin soru şu:</p>
<p>Bir mahkemeyi, mahkeme yapan nedir?</p>
<p>Sadece devletin “burası mahkemedir” demesi, orayı mahkeme yapmaya yeter mi?</p>
<p>Tek belirleyici ölçü, “devletin “burası mahkemedir” demesi midir?</p>
<p>Bir mahkemenin mahkeme olmasında, o mahkemenin “hukuka ve yasalara” uyması ölçü değil midir?</p>
<p>Devletin “burası mahkemedir” dediği bir kurum düzenli olarak yasaları ve hukuku çiğnerse ne olur?</p>
<p>Toplum, hukukun ve yasaların “mahkeme” tarafından çiğnenmesini kabullenmek zorunda mıdır?</p>
<p>Eğer öyleyse, devletin “mahkeme” dediği bir kurum yasalardan ve hukuktan bağımsız bir hale gelmez mi?</p>
<p>Elinde yetki olan, yaptırımlar uygulatabilen bir kurum, yetkisini “hukuk dışına çıkarak” kullanırsa bu zorbalık olmaz mı?</p>
<p>Hukuk adına yapılan zorbalıklara karşı toplumu kim korur?</p>
<p>Devletin bir yere “burası mahkemedir” dediği andan itibaren “orası”, istediği kararı verme özgürlüğüne sınırsız bir şekilde sahip mi olur?</p>
<p>Bütün bu sorular karşımızda duruyor.</p>
<p>Ve, biz bunlara cevap bulmak zorundayız.</p>
<p>Çünkü Anayasa Mahkemesi, hukuka ve yasalara uymayan kararlar veriyor.</p>
<p>Üstelik de bunu düzenli biçimde yapıyor.</p>
<p>Bu mahkeme, “türban kararında” Anayasa’nın 148. maddesini açıkça  çiğnedi.</p>
<p>Anayasa değişikliklerini asla ve asla “esastan” sorgulayamayacak olmasına, Anayasa’nın, anayasa değişikliklerinin “esastan” sorgulanmasını “yasak” etmesine rağmen bu yasağı ve Anayasa’yı çiğnedi.</p>
<p>Şimdi yeniden yasaklara uymamaya, yasayı çiğnemeye hazırlanıyor.</p>
<p>Anayasa Mahkemesi “anayasayı” çiğnerse, anayasayı ve hukuku bu mahkemeye karşı kim koruyacak?</p>
<p>“Bir mahkemeye karşı hukuku koruyacak hiçbir kurum yoktur ve o kararı kabul etmek zorundasınız” derseniz o mahkemeye “ilahi” bir güç atfetmiş olursunuz.</p>
<p>Sorgulanmayan ve sınırlanmayan “ilahi güçler” yalnızca “teokratik” devletlerde bulunur çünkü.</p>
<p>Teokratik devletlerde “karar verme yetkisi”, gücünü Tanrı gibi ilahi bir kudretten alan insanlara bağışlanır ve onların kararları  sorgulanmaz.</p>
<p>Türkiye, “teokratik” bir ülke mi?</p>
<p>Mahkemelere “ilahi bir yetki” bağışlayan Tanrısal bir güç kaynağı mı var anayasamızda?</p>
<p>Biz ne zaman “laik” bir ülke olmaktan vazgeçtik, ne zaman “anayasanın değiştirilmesi teklif edilemeyen” maddelerini değiştirdik, ne zaman hukukumuza “ilahi güçler” ekledik?</p>
<p>Böyle bir şey yapmadık, burası hâlâ laik bir ülke ve hâlâ hukukumuzda “ilahi bir güç” kaynağı bulunmuyor.</p>
<p>O yüzden de, bir mahkeme “hukuku” düzenli biçimde çiğnediğinde “mahkeme olma” vasfını kaybeder, toplum kendini Meclis’teki “temsilcileri” vasıtasıyla hukuksal bir zorbalığa karşı korur.</p>
<p>Toplumu zorbalığa karşı korumak Meclis’in “görevidir”, bunu yerine getirmezse görevini kötüye kullanmış, kendi varlığını inkâr etmiş olur.</p>
<p>Eğer biz hâlâ “laik” bir ülkeysek, hukukumuzda “ilahi güç kaynakları” yoksa, o zaman, Anayasa Mahkemesi’nin anayasayı çiğneyerek karar vermesi halinde Meclis’in bu kararı tanımaması gerektiğini söyleyen Osman Can’ın söyledikleri doğrudur.</p>
<p>Meclis o kararı “yok saymak” zorundadır.</p>
<p>Aksi takdirde, hukuku çiğneyen mahkemenin “ilahi bir gücü” olduğunu kabullenerek hem hukuktan, hem laiklikten vazgeçmek zorunda kalırız ki bu da ciddi bir suçtur ve Meclis’i mahkemenin suç ortağı haline getirir.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-anayasa-ve-laiklik.htm), [web.archive.org (arşiv bağlantısı)](http://web.archive.org/web/20100617060211/http://www.taraf.com.tr:80/ahmet-altan/makale-anayasa-ve-laiklik.htm)
