# Bu, burada bitmez...

*Ahmet Altan 23.03.2008*

<div class="taraf_structure_2col_1zq">
<div class="margen_n">



 <p>İlhan Selçuk’u sabaha karşı saat dörtte evinden almış polis.<br/>
İlhan Bey, bu ülkenin en eski gazetecilerinden... Elli yıldır yazı yazıyor... 83 yaşında.<br/>
Onu gözaltına almak için polisin sağlam kanıtları var mı, bilmiyorum.<br/>
Ama kanıtları olsa da daha “insaflı” bir saatte değil de sabaha karşı dörtte evini basmaları için geçerli bir neden göstermeleri gerekir.<br/>
Ayrıca, böyle bir iş yapanlar çok kuvvetli kanıtlar ortaya koymak zorunda.<br/>
Aksi takdirde, bütün Ergenekon operasyonunu tehlikeye atan bir “gözaltı” olur bu.<br/>
Gözaltıların Selçuk’a kadar uzanması bu operasyonun dönüşü olmadığını da gösteriyor.<br/>
Belli ki büyük hesaplaşma başladı.<br/>
Artık Ergenekon soruşturması nereye gidiyorsa oraya kadar gidecek.<br/>
“Dokunulmaz” olduğu sanılanlara da dokunulacak.<br/>
Eski subaylara, mafyaya, medyaya hatta belki de devletin içinde hâlâ faal olanlara uzanacak bir temizlik operasyonu yapılacak.<br/>
Hrant Dink davasında meydana gelen son gelişmede, “cinayetin” jandarma tarafından bilindiğinin ortaya çıkması da “temizliğin” hangi boyutlara ulaşması gerektiğini iyice toplumun gözüne soktu.<br/>
Cinayetin işleneceği ihbar edildiği halde görevli jandarma albay hiç aldırmamış.<br/>
Niye aldırmadı?<br/>
Niye cinayeti önlemedi?<br/>
Niye cinayetin işlenmesine göz yumdu?<br/>
Bu kararı verirken yalnız başına mıydı yoksa görmezden gelmesi için ona emir mi verildi?<br/>
Emir verildiyse o emri kim verdi?<br/>
Bu soruların da cevabı araştırılacak herhalde.<br/>
Ama bu işler o kadar kolay olmayacak korkarım.<br/>
Mutlaka “Ergenekon” çetesinin de bir cevabı olacak.<br/>
Onlar da ortalığı karıştırmaya, halkı korkutmaya, panikletmeye, bir darbe ortamı yaratmaya uğraşacaklar.<br/>
Zor zamanlardan geçeceğiz.<br/>
Her şeyin olabileceği günler bunlar.<br/>
Koskoca bir devletin ve toplumun bir daha geriye dönüşü olmayan bir biçimde değişeceği günler.<br/>
Darbeciliğin, çeteciliğin, yasa tanımazlığın biteceği bir dönemin başlangıcı.<br/>
Bütün bu yaşananları sadece Türkiye’nin içindeki dengelerle anlamaya çalışmanın da çok sağlıklı sonuçlar vereceğini sanmıyorum.<br/>
Unutmayın ki “bizim” Kürt sorunumuz artık sadece “bizim” sorunumuz değil.<br/>
Ortadoğu’daki dengeleri etkileyecek bir sorun haline geldi bu.<br/>
Kuzey Irak’taki Kürt devletinin güvenceye kavuşabilmesi için iki şey gerekli: PKK’nın silah bırakması ve Türkiye’nin Kürt sorununu çözmesi.<br/>
Kuzey Irak’taki Kürt devleti, Amerika için hayati önem taşıyor.<br/>
Onun varlığının tehlikeye atılmasına göz yummayacağını da açıkça ortaya koydu.<br/>
Ergenekon türü bir yapı ise hem çözümü hem de demokrasinin gelişmesini engellemek istiyor.<br/>
Onlar ülke içinde iktidarı ele geçirmeye çalışırken uluslararası dengeleri de bozuyorlar farkına varmadan.<br/>
Geçmiş dönemlerde “darbeciler” her zaman Amerika’nın desteğine sahipti.<br/>
Belki de ilk kez bu desteği kaybediyorlar.<br/>
Arkalarında büyük bir güç olmadan da bu ülkenin insanlarını sindirmeleri pek mümkün değil.<br/>
“Ergenekon”, Amerika’sız kaldığı için şimdi bu kadar dokunulabilir bir durumda.<br/>
Avrupa Birliği, müstakbel üyesinde demokrasi istediği için, Amerika da Kuzey Irak’ı güvenceye alabilmek için Ergenekon’a karşı tavır alıyorlar.<br/>
Zaten, bir zamanlar “Amerika’ya hayran” olan emekli generallerin birdenbire “ulusalcı” kesilmeleri de bu büyük desteği kaybetmelerinden kaynaklanıyor.<br/>
Amerika’nın desteklemediği, Avrupa Birliği’nin karşı çıktığı, toplumun yarısından fazlasının öfke duyduğu “darbeci” bir çetenin varlığını sürdürmesi ise pek ihtimal dahilinde gözükmüyor...<br/>
Bu temizlik operasyonuna bu açılardan da bakmak gerekir herhalde.<br/>
Sanırım, AKP’yi kapatma girişimi olmasaydı “Ergenekon’un üst yöneticilerine” dokunulmayacak, büyük bir çatışmadan kaçınılacaktı.<br/>
Türkiye’nin kendi kendine normalleşmesi, sorunları çözmesi, Ergenekon’un da zaman içinde erimesi beklenecekti.<br/>
Ama kapatma isteği, bu sürecin “barış içinde” normalleşerek geçemeyeceğini gösterince büyük temizlik harekâtının başlaması için işaret verildi.<br/>
Yargıtay Başsavcısı’nın iddianamesiyle Türkiye “geriye dönüşü olmayan” noktayı geçti.<br/>
Artık ne olacaksa olacak.<br/>
Büyük sancılar yaşanacak.<br/>
İttihatçılığın son uzantıları devletten temizlenecek.<br/>
Devlet, hukuka ve demokrasiye uygun bir biçimde yeniden örgütlenecek.<br/>
Öyle cinayete göz yuman bir devlet yapısı da, kadrosu da kalmayacak.<br/>
Bu yeni yapılanmada siyasetin de ciddi bir sarsıntıdan geçeceğini sanıyorum.<br/>
“Yarım demokratların” en ilerici gözüktüğü siyasi tabloya gerçekten demokrat olan yeni partilerin de ekleneceğini tahmin etmek çok zor değil gibi geliyor bana.<br/>
Her şey değişecek kısacası.<br/>
Ama değişim belalı iştir.<br/>
Herkesin çok dikkatli olması gereken günler bunlar.<br/>
<br/>
22.03.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/201.htm), [web.archive.org (arşiv bağlantısı)](http://web.archive.org/web/20090905090738/http://www.taraf.com.tr:80/makale/201.htm)
