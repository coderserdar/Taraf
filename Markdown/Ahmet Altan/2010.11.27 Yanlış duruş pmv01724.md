# Yanlış duruş

*Ahmet Altan 27.11.2010*

<div class="yazi"><p>Necip Fazıl, bir davasında savcıya kızınca, <b>“çok savcı gördüm ama hukuk uyduran savcıya ilk defa rastlıyorum”</b> demişti.<br/><br/><b>“Hukuk uydurmak”</b> Türkiye’de bir yönetim biçimi.</p>
<p>Özellikle de ordu çok seviyor <b>“hukuk uydurmayı”</b> ve elindeki silaha güvenerek uydurdukça uyduruyor.</p>
<p>Askerî Yüksek İdare Mahkemesi diye bir kuruluş uyduruyor mesela.</p>
<p>Dünyada eşi benzeri yok, yeryüzünün hiçbir ciddi hukuk sisteminin içinde <b>“Askerî Danıştay”</b> diye bir kavram bulunmuyor.</p>
<p>Sivil otoritenin kararlarını geçersiz kılabilmek için askerlerin uydurduğu bir <b>“hukuk”</b> bu.</p>
<p>Bizim ordu, sivil otoriteyi <b>“işlevsiz”</b> kılabileceğine, tek gücün kendisi olduğuna inanmış bir kuruluş.</p>
<p>Yıllarca da öyle olmuş.</p>
<p>Ama koşullar değişti.</p>
<p>Darbe davasında sanık olan generaller var, ordu darbe sanığı generalleri terfi ettirmek istiyor, onların bir darbe davasından yargılanmaları hiç rahatsız etmiyor orduyu, tam aksine o generallere kahraman muamelesi yapmayı tercih ediyor.</p>
<p>Yanlış bir şeyi savunuyor.</p>
<p>Hükümet bu yanlışlığa karşı çıkıyor ve durduruyor.</p>
<p>Ordu, hükümetin kararlılığını ve haklılığını önemsemiyor.</p>
<p>Generalleri koruyabilmek için Askerî Yüksek İdare Mahkemesi’ni devreye sokuyor.</p>
<p>Böylece tartışma gündemi darbe sanığı generallerken, Askerî Mahkeme de tartışma gündemine girmiş oluyor.</p>
<p>Generallerle birlikte şimdi bu mahkemelerin hukuksuzluğunu ve anlamsızlığını da tartışıyoruz.</p>
<p>Ordu, sadece darbeci generallerini değil, bu <b>“uydurma hukukun”</b> sonucunda ortaya çıkan askerî yargıyı da yakında kaybedecek.</p>
<p>Kaybettikleri onunla da kalmayacak.</p>
<p>Çünkü bu sefer o mahkemeyi korumaya çalışıyor ve generallerin terfisi için o mahkeme üzerinden ısrarını sürdürüyor.</p>
<p>Bu kez, bizim Genelkurmay’ın dünyanın hiçbir demokrat ülkesinde bulunmayan, Savunma Bakanlığı’ndan bağımsız konumu geliyor gündeme.</p>
<p>Mehmet Baransu’nun <b>“kulis”</b> haberine göre, şimdi hükümet Pentagon modeli bir yapılanma için teknik hazırlıklara başlıyor.</p>
<p>Teknik bir ekip dünyadaki genelkurmaylarla savunma bakanlıklarının ilişkilerini ve <b>“yerleşme”</b> biçimlerini araştırıyor.</p>
<p>Habere göre, Genelkurmay Başkanlığı diye ayrı bir bina olmayacak, Milli Savunma Bakanlığı’nın içinde bir birim olacak Genelkurmay.</p>
<p>Genelkurmay’ın, darbe sanığı generalleri savunmak için harekete geçip <b>“yanlış bir noktada”</b> mevzilenmesi, teker teker bütün yanlışlıkları gündeme getiriyor.</p>
<p>Çarpık sistem baştan aşağı sorgulanmaya başlıyor.</p>
<p>İyi de oluyor.</p>
<p>Genelkurmay bu kavgada haksız.</p>
<p>Bu haksızlığı savunacak eski gücü ve arkasında halkı etkileyecek bir medyası da yok.</p>
<p>Genelkurmay’ın medyası halkı etkileyemiyor ve varlığını sürdürebilmek için yavaş yavaş pozisyon değiştiriyor.</p>
<p>Ordunun en kuvvetli destekçisi olan CHP bile, önce darbeci generallere sahip çıkarken 24 saat içinde hata yaptığını fark edip <b>“yok canım, aslında öyle de dememiştik”</b> diye kendine yeni bir siyasi rota çiziyor.</p>
<p>Bizim yazı işlerindeki çocukların deyimiyle <b>“hızlı değişimin öncüsü”</b> oluyor.</p>
<p>Kimsenin erişemeyeceği bir süratle değişip duruyor.</p>
<p>Genelkurmay’ı, orducu medyası, darbeci hayranı CHP’si hep birlikte savrulup duruyorlar.</p>
<p>Sürekli güç kaybediyorlar.</p>
<p>Çünkü halkı korkutamıyorlar artık.</p>
<p>Halkı korkutamadığınız zaman, darbeci generali terfi ettirmek, uydurma hukuki yapılar kurmak, bu tavrı gazetelerde savunmak, siyaseten buna destek olmak imkânsızlaşıyor.</p>
<p>Halk kendi gücünü fark etti.</p>
<p>Korkmayan ve gücünü fark eden bir halk, kendi iradesine karşı çıkan hiç kimseyi affetmez ve onları mutlaka cezalandırır.</p>
<p>Darbeci generalleri terfi ettirme kavgası bütün sistemi sarsan bir fırtınaya dönüşüyor.</p>
<p>Öyle görünüyor ki Genelkurmay bu hatasının karşılığında sadece medyasını, partisini değil tabelasını da kaybedecek.</p>
<p>Yanlış mevzide durursan savaşı kazanma ihtimalin yoktur çünkü.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-yanlis-durus.htm), [web.archive.org (arşiv bağlantısı)](http://web.archive.org/web/20101129153803/http://www.taraf.com.tr:80/ahmet-altan/makale-yanlis-durus.htm)
