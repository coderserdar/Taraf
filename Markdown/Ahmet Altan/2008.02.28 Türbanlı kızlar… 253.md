# Türbanlı kızlar…

*Ahmet Altan 28.02.2008*

<div class="taraf_structure_2col_1zq">
<div class="margen_n">



 <p>Televizyonda izledim.<br/>
Üniversitelerin kapısında polisler türbanlı genç kızlara “başlarını açmalarını” söylüyorlardı.<br/>
Yüzlerini buruşturarak isteksizce açtılar.<br/>
Zorba bir iradenin onlara nasıl haksız ve insafsız bir baskı uyguladığı, o kısacık görüntüde bile hissedilebiliyordu.<br/>
12 Mart’ta bir gün sabaha karşı evimizi basmışlardı.<br/>
İriyarı bir binbaşı tüfekli askerleriyle birlikte evin içine dalmıştı.<br/>
Babam hapisteydi, biz çok gençtik, annem bize de bir şey yapmalarından çekiniyor, soğukkanlı bir nezaketle durumu kontrol altında tutmaya uğraşıyordu.<br/>
Binbaşı bıyıklarımı tutup çekerek “Bunlar ne” demişti.<br/>
Çünkü o zamanlar da bıyık “tehlikeli” bir “siyasi simgeydi”, solculuğun işareti olarak görülüyordu.<br/>
Hiçbir şey söylemeden sadece yüzüne bakmıştım.<br/>
Türbanlı genç kızlara yapılanı izlerken o gece hissettiklerimi hissettim yeniden.<br/>
Kaba bir zorbalık karşısında duyulan çaresiz öfke.<br/>
Birilerinin “devletin gücünü” kullanarak insanlara uyguladıkları haksız ve insafsız baskı hiç bitmiyor burada.<br/>
Bıyığına, sakalına, türbanına karışıyorlar.<br/>
“Sana ne” dediğinde…<br/>
Ya dipçikliyor, ya hapse atıyor, ya geleceğini engelliyorlar.<br/>
Senin nasıl davranacağına, ne söyleyeceğine, ne giyeceğine karar veriyorlar.<br/>
Seni aşağılıyorlar.<br/>
Bizim devletin en sevdiği oyun bu zaten, sürekli olarak kendi vatandaşlarını aşağılamak.<br/>
O kızları da okul kapılarında aşağılıyorlardı.<br/>
Üstelik de buna hiç hakları yoktu.<br/>
Son anayasa değişikliği, türban yasağını ortadan kaldırmıştı.<br/>
Artık bu ülkenin anayasası, “kanunda açıkça yazılı olmayan herhangi bir sebeple kimse yükseköğretim hakkından mahrum edilemez” diyor.<br/>
Türbanı yasaklayan bir kanun da yok.<br/>
Eeeee?<br/>
Niye bu kızlara hâlâ bunları yapıyorlar?<br/>
Bizim siyasi iktidar, türban yasağını epey hazırlıksız bir biçimde, paldır küldür kaldırdı.<br/>
Siyaseten eline yüzüne bulaştırdı.<br/>
“Orduyu siyasetin içinde” tutmak ve hep bir darbe ihtimalini el altında bulundurmak isteyenlere “şeriat geliyor” diye vaveyla koparmaları için fırsat verdi.<br/>
Daha özgürlükçü bir tutumla bütün üniversiteyi özgürleştiren bir paket hazırlayıp da türbanı bunun içine dahil etseydi, bugün yaşananlar yaşanmazdı.<br/>
Aslında kendisi de o kadar özgürlükçü olmadığı için bunu beceremedi.<br/>
MHP ile anlaşıp sadece türban yasağını kaldırmayı tercih etti.<br/>
Ama türban konusunda bu, sonucu değiştirmez.<br/>
Bu ülkenin üniversitelerinde artık türban takmak serbest.<br/>
Bazı rektörler yasaya uymuyor.<br/>
Bunun, onların “laiklik” kaygısından kaynaklandığına asla inanmadığımı söylemeliyim.<br/>
Üniversitelerdeki kızlar türban taktı diye şeriat gelmez bu ülkeye.<br/>
Sokaktaki kadınlar takıyor da ne oluyor, şeriat mı geliyor?<br/>
O kadınların türban giymesi şeriat getirmiyorsa…<br/>
Niye üniversitelilerin türbanı şeriatı getirsin?<br/>
Bu türban yasakçısı görevliler, bir “darbe” ihtimali bulunsun istiyorlar.<br/>
Bir darbe için her zaman kullanılacak bir neden hep hazırda tutulsun.<br/>
Ve, suç işliyorlar.<br/>
Hiç hakları olmadığı halde türbanlı kızların giyimlerine müdahale ediyorlar.<br/>
Onların eğitim haklarını ellerinden almaya uğraşıyorlar.<br/>
Yasaya karşı gelerek gerginlik yaratıyorlar.<br/>
Bir sabaha karşı bizim evi basan o iriyarı binbaşının benim bıyıklarıma asılarak “bunlar ne” diye sormasında ne kadar mantık ve izan varsa, bu rektörlerin “türbanı çıkarttırmasında” da o kadar mantık ve izan var işte.<br/>
O binbaşı, bir darbenin silahlı görevlisiydi, zaten yasaya aykırı bir işin parçası olduğundan yasaya aldırmıyordu.<br/>
Ama bu rektörlere ne oluyor?<br/>
Darbe binbaşısı mı bu adamlar?<br/>
Otuz altı yıl önce “bıyığı” solculuk sanan binbaşıdan, otuz yıl sonra “türbanı” şeriat sanan rektörlere…<br/>
Pek de uzun bir yol almış sayılmaz bu ülke.<br/>
Hep aynı zorbalık.<br/>
Hukuka ve yasalara aldırmazlık.<br/>
Bence bu rektörler anayasa karşı geldikleri için yargılanmalı.<br/>
Ceza olarak da hepsine hukuk ve insan hakları okutulmalı.<br/>
Hukuk diye bir şey olduğunu öğrendiklerinde…<br/>
Çok şaşıracaklardır herhalde.<br/>
İnsan haklarını ise…<br/>
Mahkeme kararıyla bile öğrenebileceklerini sanmam.<br/>
29.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/103.htm), [web.archive.org (arşiv bağlantısı)](http://web.archive.org/web/20090905084124/http://www.taraf.com.tr:80/makale/103.htm)
