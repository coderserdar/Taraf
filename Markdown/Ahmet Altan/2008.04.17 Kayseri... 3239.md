# Kayseri...

*Ahmet Altan 17.04.2008*

<div class="taraf_structure_2col_1zq">
<div class="margen_n">



 <p>Eğer bu şehrin yemekleri hele mantısı pek meşhurdur gidip güzel bir akşam yemeği yiyeyim derseniz...<br/>
Biraz zorlanırsınız.<br/>
Çünkü şehirde iyi lokanta çok az.<br/>
Bir de “bir kadeh içeyim mantıyla beraber” derseniz o zaman başka bir şehre gideceksiniz çünkü Kayseri’de “içkili lokanta” yok.<br/>
Anadolu’nun en zengin kentlerinden birinde yemekle birlikte bir kadeh şarap içebileceğin bir lokanta olmadığını duyunca insan içinden bir “haydaa” diyor doğrusu.<br/>
Tabii arkasından da şu meşhur “mahalle baskısı” lafını hatırlıyor.<br/>
“AKP iktidarı, muhafazakârlığı şehirlerde içki içilemez biçimde yoğunlaştırıyor mu” sorusunu soruyorsunuz.<br/>
Ama tabii daha akılca bir soruyu sormayı düşünmezseniz.<br/>
Daha akıllıca soru şu:<br/>
“On beş yıl önce Kayseri’de içkili lokanta var mıydı?”<br/>
Cevap da şu:<br/>
“Hayır, yoktu.”<br/>
Kayserililerin lokanta kültürü yok.<br/>
Burası “esnaf” geleneklerine sahip, muhafazakâr ve “tutumlu” bir şehir.<br/>
Henüz, parayı “lokantada harcamaya” alışmamışlar.<br/>
Hergele ve zeki bir Kayserili genç, “Hayat burada namazla başlar, para kazanarak devam eder, yatsı namazıyla da biter” dedi.<br/>
Bu arada, Kayseri’nin içki tüketiminin Türkiye ortalamasının üstünde olduğu da söyleniyor.<br/>
Kayseri, Türkiye’de gördüğüm en düzenli, en temiz şehirlerden biri.<br/>
Geniş caddeleri, parkları, meydanlarıyla özenli bir görüntüsü var.<br/>
Hele vilayet binasının bulunduğu meydan, dünyanın en güzel meydanlarından biri.<br/>
Eski camileri, külliyeleri, minicik ve çok şık saat kulesiyle gerçekten etkileyici bir meydan bu.<br/>
Ve, esas “mahalle baskısını” bu meydanda görüyorsunuz.<br/>
Çünkü, o minicik saat kulesinin yanına, kulenin boyunu aşan bir Atatürk heykeli dikmişler.<br/>
O heykel orada fevkalade eğreti duruyor.<br/>
Ama oraya Atatürk heykeli dikmemeye cesaret edebilecek kimse olmadığı gibi “yahu bu heykel bu meydana yakışmamış” diyebilecek kimse de yok.<br/>
Heykel, Atatürk’ün heykeli çünkü.<br/>
Bana sorarsanız esas “mahalle baskısı” bu işte.<br/>
Kayseri çok sakin gözüküyor.<br/>
AKP’nin “kapatılma davasıyla” başlayan kavganın “sükûnetle” bitmesini ister gibiler.<br/>
Bu girişimden mutlu değiller ama “kavganın” uzamasını da istemiyorlar.<br/>
Sanırım, kavganın uzamasının “ekonomiyi” çok kötü etkileyeceğini düşünüyorlar.<br/>
Türbanlısı, başörtülüsü, başı açığıyla kadınların geç saatlerde bile rahatça, rahatsız edilmeden sokaklarda dolaştığı, suç oranının çok düşük olduğu, insanın kendini güvende hissettiği Kayseri, Türkiye’nin toplam ihracatının yüzde birini gerçekleştiriyor.<br/>
Özellikle ev eşyaları ve tekstil üretiyorlar.<br/>
?ehrin “amiral gemisi” de İstikbal şirketinin sahibi olan Boydak grubu.<br/>
Grubun “iki numarası”, Sanayi Odası’nın da başkanı olan Mustafa Boydak, 45 yaşlarında, beş vakit namaz kılan, inanılmaz derecede sempatik ve akıllı bir adam.<br/>
?ehrin en iyi yemeğini de onun yönettiği kablo şirketinin bahçesinde, çimenlerin üstünde yedik.<br/>
Abdullah Gül’e hayran, “o bizim idolümüz” diyor.<br/>
Edebiyata meraklı, romanlardan, yazarlardan konuşuyor.<br/>
“Solculardan çok iyi sanatçılar çıktığını” düşünüyor.<br/>
Türban sorununun “yasalarla” çözülemeyeceği, bu tür sorunları halkın “zenginleşmesinin” çözeceği kanaatinde.<br/>
Kürt meselesinin temel çözümünün de oraya yapılacak “yatırımlarda” olduğunu söylüyor.<br/>
Devletle iş yapmıyor, buna karşılık yeryüzünde seksen ülkeye mal ihraç ediyor.<br/>
Kaçınılmaz olarak bütün sorunlara “ekonomi” açısından bakıyor.<br/>
Ona göre bir insan için en kötü şey “işsiz” kalması.<br/>
O Kayserililere has zekâsı ve epeyce muzip bir gülümsemeyle, “Beş vakit namaz kılarım,” diyor, “yirmi dakika tutar, ibadetin büyük bir maliyeti yok.”<br/>
Eşi tesettürlü, kızlarının ise başı açık.<br/>
Eşinin “kendi iradesiyle örtündüğünü” de özellikle belirtiyor.<br/>
Belki de Anadolu’nun “modernleşmesinin” en ilgi çekici örneklerinden, “muhafazakârlıkla” etiketlenmek istemese de “muhafazakâr” bir yaşam tarzı ama çok ilerici, dünyaya açık bir hayat görüşü var.<br/>
İkisini de büyük bir doğallıkla taşıyor ve ikisinden de vazgeçmek niyetinde değil.<br/>
Kayseri’nin artık “iyi pastırma” yapamadığı konusunda ise çok hassas.<br/>
En ciddi tartışmayı da bu konuda yapıyoruz zaten.<br/>
Çünkü ben pastırma yapmayı biraz “aceleye” getirdiklerini, eskisi kadar iyi ve pişkin pastırma olmadığını söylüyorum.<br/>
Anadolu’yu, Kayseri’yi, Kayseri’ye benzeyen kentleri, Anadolu’nun Mustafa’larını görmeden Türkiye’yi anlamanın pek mümkün olamayacağına inanıyorum doğrusu.<br/>
Bu ülke hızla değişiyor.<br/>
Değişmeyen ise Ankara.<br/>
Sanırım asıl sorun da buradan çıkıyor.<br/>
<br/>
16.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/406.htm), [web.archive.org (arşiv bağlantısı)](http://web.archive.org/web/20090905085929/http://www.taraf.com.tr:80/makale/406.htm)
