# Geriden muhalefet

*Ahmet Altan 10.12.2010*

<div class="yazi"><p>Genelde bütün Türkiye’nin, özelde ise demokratların ortak bir çıkmazı var.</p>
<p>AKP, bugün Türkiye’nin en <b>“demokrat” </b>partisi.</p>
<p>Ama AKP yeterince demokrat değil.</p>
<p>Deli gömleği gibi zihinlere dolanan bir çapraz bu.</p>
<p>Düşünsenize, bir ülkenin en dinamik, en açık kafalı, en özgürlükçü kesimi olması gereken gençler bile <b>“emekli generallerin”</b> laflarına benzer laflarla muhalefet ediyorlar.</p>
<p>AKP’den daha tutucu ve milliyetçiler.</p>
<p>Dünyayla bütünleşmeye karşı çıkıyorlar.<br/><br/><b>“Açılımları”</b> geri çekmeye uğraşıyorlar.</p>
<p>Çok haklı bir davanın sözcülüğünü yapan Kürt siyasetçilerle, Alevi siyasetçiler ise kendi insanlarının hak talebini, bu ülkenin bütün ezilenlerini savunacak geniş ve kucaklayıcı bir politikaya dönüştüremiyorlar.</p>
<p>Ezilenlerin yalnızca bir bölümünün davasını savunup, diğer ezilenlerle ilgilenmeyince, bu politikalar ırk ve mezhep şovenizmine dönüyor.</p>
<p>CHP ve MHP ise zaten <b>“dünyalaşmaya”</b> karşı, ulusalcı biz çizgi izliyorlar.</p>
<p>Hiçbir kesin ve kalıcı çözüme kavuşturamasa da, AB reformlarıyla, Kürt ve Alevi açılımıyla, başörtüsü mücadelesiyle, askerî vesayeti gerileten dik duruşuyla AKP, demokrasi tarlasının tek fidesi olarak kalıyor.</p>
<p>Bu tek <b>“demokrat”</b> da, gençleri vahşice döven polislerin şiddetini savunabiliyor.</p>
<p>Genelkurmay’a <b>“yönetmelikler”</b> hazırlatıp Sayıştay denetimlerini anlamsızlaştırabiliyor.<br/><br/><b>“En”</b> demokratının bile <b>“tam”</b> demokrat olmadığı bir ülkede yaşıyoruz ve toplum bugün AKP’yi demokrasi yarışında zorlayacak, AKP’yi bulunduğu noktadan daha ileriye çekecek bir muhalefet yaratamıyor.</p>
<p>Bu, niye böyle?</p>
<p>Devletin korkunç baskısının artık varlığını sürdüremediği ve gittikçe zayıfladığı bir <b>“değişim”</b> döneminde, yıllarca baskı altında kalmış her grup kendi varlığını ve <b>“kimliğini”</b> kabul ettirme peşinde.</p>
<p>Kendi kimliğini, ancak kendini diğerlerinden ayırarak gösterebiliyor.</p>
<p>Demokrasi herkesi sarmalayacak bir hareketken, biz herkesin <b>“kendini diğerlerinden”</b> ayırdığı bir süreçten geçiyoruz.</p>
<p>Herkesin kendi hakkını savunması demokrasi için çok önemli bir adım.</p>
<p>Ama demokratlık, herkesin hakkını savunmakla, <b>“hak”</b> kavramına <b>“bütün”</b> olarak sahip çıkmakla mümkün.</p>
<p>Demokrasiye doğru, tam demokrat olamadan yürüyoruz.</p>
<p>Demokratsız demokrasi mücadelesi de patlak top gibi, her hamlede biraz havalanıp yol alsa da düştüğü yerde zıplamıyor, çöküp kalıyor.<br/><br/><b>“Oyunun”</b> bu kadar tatsız olmasının nedeni de bu sanırım.</p>
<p>Bunu nasıl kıracağız, <b>“haklarımızı”</b> ancak ortak bir demokrasi zemininde, <b>“diğerleriyle”</b> birlikte kazanabileceğimizi nasıl anlayacağız?</p>
<p>Bunu nasıl öğreneceğiz?</p>
<p>Herhalde bunu bize hayat öğretecek.</p>
<p>Bu açıdan baktığımızda, Öcalan’ın Gülen cemaatiyle ilişki kurma çabası çok önemli bir girişim bence.</p>
<p>Hak kavgasında, kendine benzemeyenle işbirliği yapmaya çalışmak sık rastlanır bir şey değil bu ülkede.</p>
<p>Öcalan bunu siyasi nedenlerle yapsa da bence siyasi <b>“ihtiyaç”</b> bu noktada demokratik bir tavır yaratıyor.</p>
<p>Aynı şekilde, <b>“Türk”</b> kimliğine <b>“demir elleriyle”</b> sarılan devletin Öcalan’la müzakereye oturması, kendine benzemeyenle bir çözüm araması da demokrasi açsından çok yararlı sonuçlar verebilecek bir adım.</p>
<p>Öcalan’ın girişimi Kürtlerin dindarlarla ilişkisini kuruyor, devletin müzakeresi Türklerle Kürtlerin ilişkisini yumuşatıyor.</p>
<p>Hayat hepimizi demokrasiye doğru itiyor.</p>
<p>AKP’nin iktidarda kalabilmesi için Türkiye’yi zenginleştirmeye, zenginleştirebilmek için dünyayla ilişki kurmaya, dünyayla ilişki kurmak için demokratik değerleri benimsemeye mecbur kalması gibi.</p>
<p>Teorisi olmayan bir demokrasi pratiği bu yaşadığımız.</p>
<p>Teorisi olmadığı, zihinsel bir hazırlık temeline oturmadığı için sekmeler, sıçramalar, geriye dönüşler sıkça ortaya çıkıyor.</p>
<p>Ama bu <b>“pratik”</b>, sonunda kendi <b>“teorisini”</b> yaratır, hepimiz <b>“tek başımıza özgür olamayacağımızı”</b> anlar, bu anlayışımızı da bir düşünce olarak aklımıza yerleştiririz.</p>
<p>Bu hayhuydan olumlu bir sonuç çıkacak.</p>
<p>Zihinsel hazırlığı olmadan demokratikleşen bir toplumda yaşadığımız tuhaflıklar çok da üzmesin bizi, çocukların hayatı <b>“hatalarla”</b> öğrenmesi gibi biz de demokrasiyi hatalar yaparak öğreniyoruz işte.<br/><br/><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-geriden-muhalefet.htm), [web.archive.org (arşiv bağlantısı)](http://web.archive.org/web/20101211230838/http://www.taraf.com.tr:80/ahmet-altan/makale-geriden-muhalefet.htm)
