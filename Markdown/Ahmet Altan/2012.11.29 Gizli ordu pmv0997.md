# Gizli ordu

*Ahmet Altan 29.11.2012*

<div class="yazi"><p>Eh, neticede hepimiz ahırda kaybettiğini sokakta arayan Nasreddin Hoca’nın heybesinden çıktık, devleti <b>“sahiplendikten”</b> sonra karşısına çıkan dağ gibi sorunların altında ezilen Başbakan da çareyi Sultan Süleyman’ın atının eğerinde arıyor.</p>
<p>Bağırıp çağırdıkça da memleketin mizah malzemesine dönüşüyor.</p>
<p>Söylediklerini ciddiye almak gittikçe zorlaşıyor.</p>
<p>Bu hızla gülünçleşmeye devam ederse yakında mitinglerinde bilet keserler, <i>Recep İvedik</i>’le gişe yarışına girişir.</p>
<p>Başbakan’ın gündemi gayrıciddi ama sorunlar ciddi.</p>
<p>Burası nasıl bir memleketse dönüyoruz dolaşıyoruz elli yıl önceki lafları yeniden doğrulayan bir pozisyonun içinde buluyoruz kendimizi.</p>
<p>Ben çocukken çok tekrarlanan bir laf vardı, <b>“Gelişmiş ülkelerde sorunlar ciddidir ama vahim değildir, Türkiye’de ise sorunlar vahimdir ama ciddi değildir”</b> derlerdi.</p>
<p>Şimdi de hâlimiz bu.</p>
<p>Başbakan Genelkurmay Başkanı ile MİT Başkanı’nı kendine bağladıktan sonra onları küstürmemek için devletin hiç bir sorununa dokunamıyor.</p>
<p>Başbakan mı MİT’le Genelkurmay’ı idare ediyor, MİT’le Genelkurmay mı Başbakan’ı idare ediyor pek anlaşılamıyor.<br/><br/><i>Muhteşem Yüzyıl</i> için <b>“savcıları”</b> göreve çağırıyor ama <b>“yargıyı dolandırarak”</b> mahkemeye verdiği sahte isimlerle bizi dinlemeye alan MİT’i işlediği bu suçtan dolayı yargılamak isteyen savcıya cevap vermiyor.</p>
<p>Sultan Süleyman’ın ata kaç yıl bindiğini, devlet istihbaratının sahte belgelerle yazarları dinlemesinden daha önemli bulan bir başbakanın yönettiği bir ülkeyiz şimdi.</p>
<p>Durum vahim ama ciddi değil.</p>
<p>MİT ise Mehmet Altan’ı neden sahte belgelerle dinlediğini <b>“açıklamak”</b> için mahkemeye gönderdiği savunmada, Başbakan’la mizah yarışmasına girebilecek yetenekte olduğunu kanıtladı.<br/><br/><b>“Saygıdeğer akademisyeni”</b> kimlerin aradığını merak etmişler.</p>
<p>Başbakan bu kadar gayrıciddileşince devlet kurumları neden ciddi olsun ki?</p>
<p>Ama memleket Erdoğan’ın komedi dizisine dönse de altta çok ciddi, çok ürkütücü gerçekler yaşanıyor.</p>
<p>Son on yılda kışlalarda intihar eden asker sayısının, PKK’yla girdiği çatışmada hayatını kaybeden asker sayısından fazla olduğu açıklandı.</p>
<p>Düşmana ihtiyaç yok.</p>
<p>Askeri kışlada kırıyorlar.</p>
<p>Böyle bir ordu olabilir mi?</p>
<p>Bu ordunun düzeltilmesi gerekmez mi?</p>
<p>Başbakan ağzını açıp bu konuda tek kelime edecek mi, eleştirecek mi, çocukları kışlalarda öldürülen halkına hesap verecek mi?</p>
<p>Hayır.</p>
<p>Çocukların ölümünden ona ne?<br/><br/><b>“Ecdadını”</b> tanımaktan, dizi seyretmekten ordusunu tanımaya, ordusunu düzeltmeye vakti yok ki garibin.</p>
<p>Sultan Süleyman’ın haremde ne yaptığı, kışlalarda öldürülen çocuklardan daha önemli başbakanımız için.</p>
<p>Süleyman dizide ata binsin de kaç çocuk ölürse ölsün. </p>
<p>Gaddar bir gülünçlük bu.</p>
<p>Dizi eleştirmeni başbakanımızın gene gündemine almadığı, konuşmadığı, söz etmediği, etmeyeceği başka korkunç bir gerçek de Meclis Darbe Komisyonu tarafından açıklandı.</p>
<p>Özel Harp Dairesi’ne bağlı yüz binden fazla silahlı insan saklanıyormuş aramızda.</p>
<p>Bildiğiniz Gladyo.</p>
<p>Ergenekon’un silahlı parçası.</p>
<p>Hükümet ağzını açmadı bu konuda.</p>
<p>Başbakan sustu.</p>
<p>Televizyon dizisi için mitinglerde bağıran adamdan söz ediyoruz, bu <b>“gizli”</b> ve ürkütücü ordu için tek bir kelime etmiyor.<br/><br/><i>Muhteşem Yüzyıl</i> dizisini, sokaklarda dolaşan binlerce <b>“silahlı kontrgerilla”</b> elemanlarından daha tehlikeli buluyor bu başbakan.</p>
<p>Bu silahlı insanların kimler olduğunu hükümet biliyor mu?</p>
<p>Bu adamların görevi ne?</p>
<p>Bu adamlar kime bağlı?</p>
<p>Bu silahlı adamları canı istediğinde harekete geçirme yetkisi orduda mı?</p>
<p>Yoksa bu silahlıların denetimi Başbakan’a mı geçti?</p>
<p>Gizli ordu kime bağlı?</p>
<p>O gizli orduya emir verenler, onları hangi amaçlarla kullanmayı düşünüyor?</p>
<p>Bir yandan Ergenekon davası devam ediyor ama bir yandan Ergenekon’un asıl silahlı parçası dışarıda dolaşıyor.</p>
<p>Bu adamların neler yapmış oldukları soruşturulmuyor.</p>
<p>Devlet içinde Ergenekon sürüyor mu?</p>
<p>Başbakan, Ergenekon’un devam etmesini mi istiyor?</p>
<p>Bunların cevaplarını biliyor muyuz?</p>
<p>Bilecek miyiz?</p>
<p>Herhalde bilmeyeceğiz.</p>
<p>Eskiden <b>“askerî vesayeti”</b> geriletmek için hiç olmazsa ordunun içindeki kanunsuzlukların üstüne gidilirdi, şimdi o da bitti, her türlü ürkütücü karanlığın önü açıldı devletin içinde.</p>
<p>Başbakan’ın derdi <i>Muhteşem Yüzyıl</i>.</p>
<p>Devleti yönetmeyi beceremeyince dizilerle kavga ediyor.</p>
<p>Süleyman ata binsin, kontrgerilla görevine devam etsin, Recep İvedik bir dahaki seçimlerde aday olsun.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-gizli-ordu.htm), [web.archive.org (arşiv bağlantısı)](http://web.archive.org/web/20131107142737/http://www.taraf.com.tr/ahmet-altan/makale-gizli-ordu.htm)
