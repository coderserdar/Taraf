# Ne oldu şimdi?

*Ahmet Altan 14.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bütün bu karmaşa, savaş, yıkım, acılar nasıl başladı?</p><br/>
<p>Rusya ile Gürcistan arasındaki küçük bir bölgede yaşayan altmış bin Osetin bağımsızlık istemesiyle.</p><br/>
<p>Özerk bir bölgeydiler, “biz bağımsız olmak istiyoruz” dediler.</p><br/>
<p>Gürcüler de “olmaz” dedi.</p><br/>
<p>Ruslar da “olur” dedi.</p><br/>
<p>Sonunda Rusya hepsini aldı.</p><br/>
<p>Şimdi Osetler de bağımsız değil, topraklarında Rus tankları yürüyen Gürcüler de...</p><br/>
<p>Kazanan, en fazla silaha sahip olan oldu.</p><br/>
<p>Osetler niye bağımsızlık istedi?</p><br/>
<p>Gürcüler niye “olmaz” dedi?</p><br/>
<p>Bu soruların mantıklı bir cevabını bilmiyorum doğrusu.</p><br/>
<p>Osetler sadece “özerk” olsaydı, bu Osetler’in hayatında ne değiştirecekti?</p><br/>
<p>Osetler bağımsızlıklarını elde etseydi Gürcüler ne kaybedecekti?</p><br/>
<p>Kazanılacak ve kaybedilecek şeyler gerçekten bu kadar insanın ölmesine değecek şeyler miydi?</p><br/>
<p>Pek sanmıyorum.</p><br/>
<p>Aslında bu kanlı saçmalığı mantıklı gösterebilmek için “kutsal” bir kelimeye ihtiyaç var.</p><br/>
<p>O kutsal kelime de “bağımsızlık”.</p><br/>
<p>“Bağımsızlık” dediğinizde, binlerce insanın ölümü, evinin barkının yıkılması, altından kalkılması zor yaşam güçlüklerinin ortaya çıkması doğal kabul ediliyor.</p><br/>
<p>Bağımsızlık için kaç bin insan öldü acaba?</p><br/>
<p>Sanırım insanlık tarihinin en tehlikeli, en öldürücü kelimelerinden biri “bağımsızlık” kelimesi.</p><br/>
<p>O kelime telaffuz edildiğinde mutlaka birileri ölmeye başlıyor.</p><br/>
<p>Ben “bağımsızlık” kelimesinin insanların gözünü boyamak için bulunduğunu düşünüyorum.</p><br/>
<p>Çünkü insan hayatı için çok önemli olan bir sorunun yapısını değiştiriyor bu kelime.</p><br/>
<p>Bence soru şöyle olmalı:</p><br/>
<p>“İnsanlar nasıl yönetiliyor?”</p><br/>
<p>Bağımsızlık kelimesi ise bu soruyu şu şekilde değiştiriyor:</p><br/>
<p>“İnsanları kim yönetiyor?”</p><br/>
<p>Ve, “kimin” yönettiğine aklını takınca, “nasıl” yönetildiğin sorusu ikinci planda kalıyor.</p><br/>
<p>Çünkü insanlara, “senin nasıl yönetildiğin değil, kimin tarafından yönetildiğin önemli” diyorlar.</p><br/>
<p>Arkasından da ekliyorlar, “seni en iyi senin ırkından biri yönetir.”</p><br/>
<p>Niye beni en iyi benim ırkımdan biri yönetsin?</p><br/>
<p>En iyi yöneticilerin benim ırkımdan çıktığının kanıtı ne?</p><br/>
<p>Pol Pot, Kamboçyalı bir liderdi, Kamboçyalılar en büyük acıyı onun yönetiminde çektiler.</p><br/>
<p>Kenan Evren Türktü.</p><br/>
<p>Onun zamanında çekilen acının hesabı var mı?</p><br/>
<p>Bush da Amerikalı.</p><br/>
<p>Amerika’yı en iyi yönetecek adam Bush muydu sizce?</p><br/>
<p>Bana sorarsanız Türkiye’yi Bill Clinton yönetse çok iyi olurdu.</p><br/>
<p>Bütün Türkler’den daha iyi yöneteceğine eminim.</p><br/>
<p>Amerika’yı da Gorbaçov’un Bush’tan çok daha iyi yöneteceğine kalıbımı basarım.</p><br/>
<p>Rusya’nın başına da siz bir aday bulun.</p><br/>
<p>Bağımsızlık kavramı, bu liderlerin niteliklerini sorgulamayı ikinci derecede bıraktığı için kaypak bir kavram.</p><br/>
<p>Zaten, ülkeler bağımsız olmuyor.</p><br/>
<p>Özelikle geri kalmış ülkelerde sadece “liderler” bağımsız oluyor.</p><br/>
<p>Halk ise bağımlı oluyor.</p><br/>
<p>O liderin denetimine giriyor.</p><br/>
<p>Küba’da sadece Castro bağımsızdı mesela.</p><br/>
<p>Ondan başka bağımsız biri yoktu.</p><br/>
<p>Bence liderler ve yönetimler bağımlı olmalı.</p><br/>
<p>Halk ancak o zaman bağımsız olabilir.</p><br/>
<p>Halkın bağımsız, liderlerin bağımlı olduğu bir sistem nasıl kurulacak peki?</p><br/>
<p>Bu zor gibi gözüken sorunun basit bir cevabı var.</p><br/>
<p>O sistem kuruldu.</p><br/>
<p>Avrupa Birliği’nde bağımsız lider yok.</p><br/>
<p>Bütün ülkelerin yönetimleri diğer ülkeler tarafından denetleniyor, hiçbir yönetimin “bağımsız” olmasına izin verilmiyor.</p><br/>
<p>Onun için de Avrupa halkları bağımsız.</p><br/>
<p>İstedikleri gibi yaşıyor, istedikleri gibi ibadet ediyor, istedikleri gibi konuşuyor, istedikleri gibi giyiniyor, istedikleri gibi yazıyorlar.</p><br/>
<p>Liderler “bağımlı” olunca da kimsenin “bağımsızlık” için ölmesine gerek kalmıyor.</p><br/>
<p>Eğer Rus, Gürcü ve Oset yöneticileri “bağımlı” olsaydı.</p><br/>
<p>Bugün o topraklarda savaş olmayacak ve kimse ölmeyecekti.</p><br/>
<p>Ama bu diyarlarda hâlâ liderler bağımsız.</p><br/>
<p>Ve, hâlâ halk o liderler bağımsız olsun diye ölüyor.</p><br/>
<p>Zaten kimin öldüğüne baktığınızda bile anlayabilirsiniz kimin bağımsız kimin bağımlı olduğunu.</p><br/>
<p>“Bağımsız” liderler savaşta hiç ölmez.</p><br/>
<p>Onların bağımsızlığı için zavallı “bağımlı” halk ölür sadece.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1559.htm), [web.archive.org (arşiv bağlantısı)](http://web.archive.org/web/20090924140459/http://www.taraf.com.tr:80/makale/1559.htm)
