# Asalım, asalım

*Ahmet Altan 13.11.2012*

<div class="yazi"><p>Maceramız acıklı aslında.</p>
<p>Avrupa Birliği’ne <b>“tam üyelik müzakerelerine”</b> başlanılmasını coşkuyla kutlayan bir başbakana sahip bir memleket olmaktan, Red Kit’teki cenaze levazımatçısı gibi her olayda <b>“asalım, asalım”</b> diye bağıran bir başbakana sahip bir memleket hâline geldik.</p>
<p>Bu <b>“Çankaya ihtirası”</b> ne mene hastalıklı bir ihtirasmış ki bir adamı bir uçtan bir uca böyle fırlatıyor.</p>
<p>Dünyanın saygı duyduğu bir başbakandan, bir çizgi romanın cenaze levazımatçısına döndürüyor.<br/><br/><b>“Avrupa Birliği”</b>nden <b>“malum yerler”</b> diye bahseden, <b>“Türk usulü bir başkanlık sistemi kurmak”</b> isteyen, Türkiye’ye diktatörlüklerle yönetilen Rusya’yı, Çin’i örnek gösteren Başbakan Erdoğan’ın sözlerinin iler tutar tarafı yok.</p>
<p>Öylesine tuhaf laflar söylüyor ki kendi partisindekiler bile onun ne dediğini, ne yaptığını anlamıyor.</p>
<p>Başbakan, <b>“toplum idamı istiyor, idamı getirebiliriz”</b> derken, Meclis Anayasa Komisyonu Başkanı Burhan Kuzu, bizim Melih Altınok’a <b>“idam cezasını getirmeyiz, Avrupa Birliği’ne üye olmaya hazırlanıyoruz”</b> diyor.</p>
<p>Sadece Erdoğan’ın gördüğü o <b>“idamı isteyen”</b> toplumu hadi biz görmüyoruz, burnunun dibindeki adam da görmüyor o toplumu.</p>
<p>Toplumun öyle bir derdi yok çünkü.</p>
<p>Memleketin her yanından kan damlarken hangi akıl, çare diye gider de <b>“idam sehpasına”</b> sarılır zaten?</p>
<p>Bizim çocukluğumuzda bütün kahvelerde tekrarlanan zavallı bir söz vardı, <b>“bize eli sopalı bir adam lazım”</b>, köleleştirilmiş ve sopaya alıştırılmış bir halkın mazoşist özlemi buydu.</p>
<p>Bu laf herhalde Başbakan’ın çocuk aklının bir yerine takılı kaldı.</p>
<p>Aradan elli yıl geçtiğinin farkında değil.</p>
<p>Şimdi, <b>“o eli sopalı adam benim”</b> diye ortaya çıkıyor.</p>
<p>Hangi sorunu önüne koysan, <b>“öldürelim, dövelim, asalım”</b> diye bağırıyor.</p>
<p>Atatürk’ün, Osmanlı padişahlarıyla ilgili bir sözü vardı, kelime kelime değilse de mealen, <b>“bunlar yapamayacakları işi yapacakmış gibi söyleyip herkesi kızdırırlardı”</b> diyordu.</p>
<p>Tayyip Erdoğan işte tam o padişahlar gibi davranıyor.</p>
<p>Yapamayacağı işleri yapacakmış gibi söyleyip memleketi iyice geriyor, düşmanlıkları, nefreti, bölünmeyi keskinleştiriyor.</p>
<p>Başbakan’ın açlık grevindeki ölüme yaklaşan insanlar için insafsızca ve vicdansızca söylediği sözleri, şimdi ben onun <b>“asalım”</b> kampanyası için insafa ve vicdana uygun biçimde söyleyeceğim.<br/><br/><b>“Şov yapıyor, blöf yapıyor, şantaj yapıyor.”</b></p>
<p>İdam cezasını getiremez.</p>
<p>Avrupa Konseyi’nden bizi o gün çıkartırlar, Avrupa Birliği defteri de o gün kapanır.</p>
<p>De ki getirdi.</p>
<p>Bir tek insanı sehpaya çıkarmaya kalkarsa, bu toplum elektrikli sandalyeye oturtulmuş gibi kemiklerine kadar titreyerek alevler içinde kavrulur.</p>
<p>Buna bu toplum da, bugün iyice <b>“kapıkuluna”</b> dönüşen AKP yönetimi de izin veremez.</p>
<p>Erdoğan, <b>“hiç seçim kaybetmemiş”</b> Thatcher’ın iktidardan nasıl düştüğüne bir daha baksın.</p>
<p>Bir siyasi partinin de sabrının bir sınırı vardır.</p>
<p>Bu saçmalıklarla kendi partisini isyana sürükleyecek önce.</p>
<p>Bir adam <b>“başkan olup Çankaya’ya çıkacak”</b> diye koskoca toplum böylesine gözü kapalı felakete sürüklenemez.</p>
<p>Başbakan, <b>“idam cezasını da getiririz”</b> diye palavrayı sıkıyor ama toplum onun <b>“palavrasının”</b> rüzgârıyla yalpalıyor.</p>
<p><b><br/>“Asalım”</b> dediğinde Kürtler kimi asmak istediğini anlıyorlar, sehpalara çıkartılmak istenenlerin Kürtler olduğunu biliyorlar, bunu bir <b>“düşmanın zorbalığı”</b> olarak görüyorlar, öfkelenip bileniyorlar.</p>
<p>AKP yönetiminin <b>“istihbaratı vereni de, emir vereni de açıklamayacağız”</b> diyerek bütün topluma meydan okumasına neden olan Uludere katliamından bu yana Erdoğan Kürtleri dışlayacak, aşağılayacak, öfkelendirecek bir söylem ve siyaset güdüyor.</p>
<p>Zorbaca bir tavrı bütün topluma kabul ettirmeye çalışıyor.</p>
<p>Bu tuhaflıklarını sürdürürse bugüne dek görmediğimiz belalar açacak başımıza, iki toplumu karşı karşıya getirecek, çatışmaları dağlardan şehirlere, sokaklara taşıyacak.</p>
<p>Zaten şu anda hapishanelerde açlık grevlerine yatanların bir kısmı ölüm sınırına dayandı, bedenlerinden kan sızıyor, bütün Kürt ahali onların acısını yaşarken, vicdansızca <b>“şov yapıyorlar”</b> diyerek, <b>“asacağız”</b> diye babalanarak dayanılması gittikçe zorlaşan gerilimi daha da arttırıyor.</p>
<p>Sorunları çözmek için de, ülkeyi yönetmek için de bu zorba dile, bu vicdan yoksunu yaklaşımlara ihtiyaç olmadığını aklı başındaki herkes görüyor, bu, tamamen Erdoğan’ın kendi <b>“kişisel kariyer planının zorbalık üzerinden yürüyeceğine”</b> olan ufunetli inancından kaynaklanıyor.</p>
<p>Bu ülke, bir adam Çankaya’ya çıksın diye yakacak mı geleceğini?</p>
<p>Buna razı olacak mı?</p>
<p>AKP yönetimi neler olduğunu hâlâ anlamıyor mu?</p>
<p>Başımıza geleceklerin <b>“suç ortağı”</b> olduklarını fark edemiyorlar mı?</p>
<p>Türkiye’nin sorunları demokrasiden uzaklaşarak, idam sehpalarının hayallerini kurarak, <b>“asalım”</b> diye bağırarak çözülebilir mi?</p>
<p>Türkiye’nin <b>“eli sopalı bir cenaze levazımatçısına”</b> ihtiyacı yok.</p>
<p>Akla ihtiyacı var.</p>
<p>Şu anda kaybolduğunu gördüğümüz <b>“sağlıklı”</b> bir akla.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-asalim-asalim.htm), [web.archive.org (arşiv bağlantısı)](http://web.archive.org/web/20131029201855/http://www.taraf.com.tr/ahmet-altan/makale-asalim-asalim.htm)
