# CHP açmazı

*Ahmet Altan 06.11.2010*

<div class="yazi"><p>CHP, Atatürkçü bir parti mi?</p>
<p>Evet, hem de nasıl.</p>
<p>Peki, bugün partiden dışlamaya hazırlandıkları Önder Sav Atatürkçü mü?</p>
<p>Evet, hem de nasıl.</p>
<p>Peki, neden sımsıkı Atatürkçü olan bir parti, sımsıkı Atatürkçü olan bir genel sekreteri partiden kovalıyor?</p>
<p>Demek, Atatürkçü CHP, Önder Sav kadar Atatürkçü birini değil, biraz daha seyreltilmiş bir Atatürkçülüğü istiyor.</p>
<p>Neden?</p>
<p>Çünkü CHP’liler halkın o kadar da Atatürkçülük istemediğini düşünüyor.</p>
<p>Peki, halk Önder Sav’ınki kadar sıkı bir Atatürkçülük istemiyorsa, ne kadar Atatürkçülük istiyor CHP’lilere göre?</p>
<p>Atatürkçülüğü hangi sınırlara kadar esnetecekler?</p>
<p>CHP tabanının <b>“keskin”</b> Atatürkçülüğü ile halkın <b>“o kadar da Atatürkçülük istemeyen”</b> kesimini Kılıçdaroğlu hangi noktada buluşturacak?</p>
<p>Başörtüsü konusunda daha rahat davranacaklar, Kürt meselesinde barışın öncülüğünü üstlenmeseler de barışa çok karşı çıkmayacaklar.</p>
<p>Din ve Kürt sorununda eskiye kıyasla daha esnek olacaklar ama bu konuda liderliği AKP’den almayacaklar.</p>
<p>O zaman hep muhalefette kalacaklar, hep AKP önde olacak.</p>
<p>Bu konularda AKP’nin önüne geçmeye kalktıklarında ise Atatürkçü tabandan tamamen kopacaklar.</p>
<p>Bambaşka bir partiye dönüşecekler.</p>
<p>Atatürkçülük <b>“laf”</b> olarak kullanılacak ama politikalar Atatürkçü olmayacak.</p>
<p>Dindarlara, Kürtlere, dünyaya açılmaktan yana olanlara AKP’nin vaatlerinden fazlasını vaat edecekler.</p>
<p>Peki, bu mümkün mü?</p>
<p>Atatürkçü bir partinin içinden sorunlara <b>“çağdaş”</b> çözümler getiren bir parti çıkabilir mi?</p>
<p>Bunun olabilmesi için Kılıçdaroğlu’nun kendi tabanını <b>“değişmeye ve çağdaşlaşmaya”</b> ikna etmesi, o tabanı geçen yüzyıldan koparıp bugüne taşıması gerekir. </p>
<p>Bu neredeyse imkânsız gözüküyor.</p>
<p>Ama böyle büyük bir değişimi gerçekleştirmiş bir örnek var önümüzde.</p>
<p>AKP.</p>
<p>Biliyorsunuz, AKP <b>“milliyetçi muhafazakâr”</b> Saadet Partisi’nin içinden çıkan bir parti.</p>
<p>Başbakan Erdoğan, kendi tabanını dönüştürmeyi, onları çağdaş çözümleri kabul etmeleri için ikna etmeyi başardı.</p>
<p>O milliyetçi muhafazakâr tabandan, Avrupa Birliği’ni hararetle destekleyen, Apo’yla müzakereye hayır demeyen, hukuk reformlarına sahip çıkan, Anayasa’nın değişimini alkışlayan bir taban yarattı.</p>
<p>Kendi tabanını dönüştürmekte Kılıçdaroğlu, Erdoğan kadar başarılı olabilir mi?</p>
<p>Bu noktada Erdoğan’ın, Kılıçdaroğlu’nun sahip olmadığı avantajları vardı ve bu avantajlar kendi tabanının yaşadığı sıkıntılardan kaynaklanıyordu.</p>
<p>Muhafazakâr taban, ordu ve yargı tarafından dışlanıyor, horlanıyor ve aşağılanıyordu, iktidar olmalarına imkân verilmiyordu, bu engeli aşabilmeleri için <b>“demokrasiye”</b> ve Batı’nın desteğine sahip olmaları gerekiyordu.</p>
<p>Onun için eskiye kıyasla daha demokrat oldular.</p>
<p>Erdoğan’ın ikinci büyük avantajı ise muhafazakâr tabanın önemli bir kısmının devletten bağımsız bir şekilde zenginleşmesiydi.</p>
<p>Kılıçdaroğlu’nun tabanı ise tam tersi şartlara sahip, onlar demokrasi gelince iktidarlarını kaybedecekler ve onların büyük çoğunluğunu, ordu gibi, bürokrasi gibi, memurlar gibi üretim dışı tabakalar oluşturuyor.</p>
<p>Açmaz da bu noktada, CHP halkın desteğiyle siyasi iktidarı kazanacaksa, tabanını oluşturan eski <b>“muktedirlere”</b> iktidarlarını bir daha asla veremeyecek.</p>
<p>CHP tabanı için siyasi iktidara aday olabilmenin koşulu, eldeki iktidardan vazgeçmek.</p>
<p>Kılıçdaroğlu’nun tek şansı da, tabanına <b>“siz iktidarı zaten kaybettiniz, bari siyasi iktidara talip olalım”</b> diyebilecek olması.</p>
<p>CHP tabanı, seksen küsur yıldır alıştığı o hiçbir seçimle değişmeyen <b>“antidemokratik”</b> iktidarı bırakıp karşılığında <b>“demokratik”</b> bir iktidara talip olmayı içine sindirirse Kılıçdaroğlu’nun bir şansı olur.</p>
<p>O zaman CHP’nin geleneksel tabanına yeni oylar ekleyebilir.</p>
<p>Ama bunun için çok <b>“kararlı”</b> davranması gerekir.</p>
<p>Bu da, yeni bir CHP gibi, yeni bir Kılıçdaroğlu yaratmak anlamına gelir.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-chp-acmazi.htm), [web.archive.org (arşiv bağlantısı)](http://web.archive.org/web/20101109203638/http://www.taraf.com.tr:80/ahmet-altan/makale-chp-acmazi.htm)
