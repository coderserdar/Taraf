# İşte paşam CHP

*Ahmet Altan 26.11.2010*

<div class="yazi"><p>Siyasi partiler varlık nedenlerini nasıl açıklarlar?<br/><br/><b>“Halka hizmet etmek için varız”</b> diye.</p>
<p>Peki, madem öyle söylüyorlar biz de inanalım.</p>
<p>Demek ki, <b>“neden muhalefeti eleştiriyorsunuz”</b> diyerek CHP’yi <b>“eleştiri dışı”</b> bir kulvara yerleştirmeye çalışanların büyük desteğine sahip <b>“tarihî”</b> partimizin varlık nedeni de <b>“halkına”</b> hizmet.</p>
<p>Şimdi soralım.</p>
<p>Çok ciddi bir darbe davasının sanığı olan generallerin görevlerinden alınmamasını, tam aksine terfi ettirilmesini savunmak halka hizmet mi?</p>
<p>CHP yönetimi, iki Grup Başkanvekili’yle birlikte <b>“darbe”</b> sanığı generalleri savunurken <b>“halkın”</b> çıkarını mı koruyor?</p>
<p>Buna <b>“evet”</b> diyebilmek ancak tek bir mantıkla mümkün.</p>
<p>Darbenin halkın lehine olduğuna inanmakla.</p>
<p>Halkın iradesiyle oluşan parlamentoyu kapatmak, sivil siyaseti sahneden silmek istemek, <b>“halkın lehine”</b> bir davranış mı oluyor?</p>
<p>Darbeci generalleri savunmasına bakarsanız, CHP <b>“darbenin halkın lehine olduğuna”</b> inanıyor.</p>
<p>Ve darbe sanıklarını koruyor.</p>
<p>Göreceğiz bakalım, onların böylesine küçümsediği ve aptal yerine koyduğu halk, <b>“darbenin kendi lehine”</b> olduğuna inanacak mı...</p>
<p>Bize <b>“neden muhalefeti eleştiriyorsunuz”</b> diye soranlara, doğrusu ya ben de sormak istiyorum, <b>“siz darbecilere destek olan bir partiyi neden eleştirmiyorsunuz?”</b></p>
<p>Muhalefet partilerinin darbecileri desteklemesini hukuka uygun ve demokrat bir tavır olarak mı görüyorsunuz?</p>
<p>Bir parti, ister iktidar olsun, ister muhalefet, darbecileri destekliyorsa eleştirilir ve eleştirilmelidir.</p>
<p>Kendi fikrine, varlığına, kimliğine, iradesine, mesleğine saygı duyan her insan darbeye ve darbe destekçilerine karşı çıkar.</p>
<p>CHP kıvranıp duruyor.</p>
<p>Bu seçimlerde oy alabilmek için biçimden biçime giriyor ama iş darbeciliğe gelince birden asıl yüzü ortaya çıkıyor.<br/><br/><b>“Darbeci generallere dokunmayın”</b> diye bas bas bağırıyor.</p>
<p>Bana sorarsanız, siyaset açısından utanç verici bir tavır bu.</p>
<p>CHP’yi destekleyen yazarlar, bunu utanç verici bulmuyor mu?</p>
<p>Darbecileri destekleyen bir partiyle saf tutmaktan hiç utanç duymuyor mu?</p>
<p>Üstelik CHP’nin <b>“terfi ettirilmesini”</b> istediği general, Çukurca’da <b>“kendi mayınlarımızla”</b> ölen askerler için <b>“olur böyle şeyler”</b> deyip suçu PKK’nın üstüne atmış bir general.</p>
<p>Bile bile gerçekleri çarpıtmış biri.</p>
<p>Sadece bu da değil, Hantepe baskınında Heronların gördüğü PKK gerillalarını <b>“çoban sandıklarını”</b> söyleyebilmiş, baskında askerler ölürken yardım göndermemiş, görevini yerine getirmemiş bir komutan.</p>
<p>CHP, bu komutanı korumaya çalışıyor.</p>
<p>Halka hizmet bu mu oluyor?</p>
<p>Kendi mayınlarıyla kendi askerlerini öldürmeyi <b>“normal”</b> bulan birini korumak mı halka hizmet etmek?</p>
<p>Belli ki CHP halka değil, orduya hizmeti esas almış.</p>
<p>Darbe hazırlığı içinde olan, görevini yapmayan generallerin savunmasını üstlenmiş.</p>
<p>AKP’ye muhalefet etmek için CHP’nin her yaptığını destekleyen yazarlara şunu söyleyeyim, CHP böyle yaptığı sürece AKP iktidardan inmez.</p>
<p>CHP’nin darbeci severliğini desteklediğiniz sürece aslında AKP’yi desteklemiş olursunuz.</p>
<p>Halk, darbecileri değil, darbeye karşı çıkanları seçiyor çünkü.</p>
<p>Zaten halka kızmalarının nedeni de bu.</p>
<p>Darbecileri desteklemediği için halka hakaretler ediyorlar, aşağılıyorlar, isimler takıyorlar.</p>
<p>Türkiye’de ordunun siyasete müdahalesini, darbeciliğini, görevini savsaklamasını, şike baskınların yolunu açmasını destekleyenlerin sayısı belli, CHP sadece onlardan oy alır ve bu kafayla gittiği sürece kimle nasıl ittifak yaparsa yapsın seçimi kaybeder.</p>
<p>Halk aptal değil.</p>
<p>Eğer bir aptal varsa...</p>
<p>O da halkı aptal sananlar.</p>
<p>Halk darbeciliği bu ülkeden silecek.</p>
<p>Darbecilik de, şikecilik de bitecek.</p>
<p>Halk, neyin kendi lehine olduğunu biliyor çünkü.</p>
<p>Bildiğini, referandumda göstermişti ama anlaşılan CHP ve yandaşları kaybetmekten hoşlanıyorlar.</p>
<p>O zaman yeni bir zevke hazırlansınlar çünkü bu siyasetleriyle gene kaybedecekler.<br/><br/><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-iste-pasam-chp.htm), [web.archive.org (arşiv bağlantısı)](http://web.archive.org/web/20101127222111/http://www.taraf.com.tr:80/ahmet-altan/makale-iste-pasam-chp.htm)
