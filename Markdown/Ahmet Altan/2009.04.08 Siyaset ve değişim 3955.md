# Siyaset ve değişim

*Ahmet Altan 08.04.2009*

<div class="taraf_structure_2col_1zq">
<div class="margen_n">



 <p>Ben hayatın hep daha iyiye doğru gittiğine inanan biriyim. <br/><br/>İyimserim. <br/><br/>Ve, ne zaman işlerin iyi gittiğini yazsam ya da söylesem mutlaka çok kuvvetli bir tepkiyle karşılaşırım. <br/><br/>Buna karşılık “işlerin kötü gittiğini” söyleyen yazılar ve konuşmalar çok alkış alır. <br/><br/>Neden böyle olduğunu çok düşündüm. <br/><br/>Sanırım bunun birinci nedeni, “şikâyet etmenin” hiçbir zihinsel çabaya ihtiyaç duymaması. <br/><br/>Şikâyet etmek için zekâya ya da düşünmeye ihtiyaç yok. <br/><br/>Söylenmek yeter ve her zaman şikâyet edilecek bir şey de bulunur. <br/><br/>İkincisi, “iyi olanlardan” sözetmek ve ümitli olmak o anda “iktidarda” olan partiyi övmek gibi algılanır, iktidardan hoşlanmayanlar “her şeyin kötü gittiğini” söyleyerek muhalefet yaptıklarına inanırlar. <br/><br/>Üçüncüsü de, özellikle bizimki gibi ülkelerde insanlar hayatın “iyi gidip gitmediğine”, siyasete ve siyasetçilere bakarak karar verirler. <br/><br/>Dün, Deniz Baykal’ı ve Devlet Bahçeli’yi dinlerken insanların neden “ümitsiz” olduklarını, neden “hiçbir şeyin değişmediğini” düşündüklerini ve her şeyin kötüye gittiğine inandıklarını daha iyi anladım. <br/><br/>Amerika Başkanı Obama Türkiye’ye gelmiş ve çok önemli mesajlar vermiş, yeni ve barışçı bir dünyaya doğru gidildiğini belirtirken Türkiye’ye de bu yeni dünyada çok önemli bir rol üstlenmesini önermişti. <br/><br/>Benim görebildiğim kadarıyla bizim liderler onun söylediklerinden hiçbir şey anlamamışlardı. <br/><br/>Bahçeli, hâlâ Kürt ve Ermeni konularında “şoven Türklerin” tepkilerini gıdıklayarak siyaset yapmaya çalışıyordu. <br/><br/>Baykal ise NATO genel sekreterinin seçimi konusunda gerçeklerle ilgisi olmayan laflar söylüyordu. <br/><br/>Amaçları bir gerçeği, Türkiye ve dünya için en iyi olanı bulmak değil, iktidarı eleştirmek ve oylarını arttırmaktı. <br/><br/>Oylarını arttırmaya çalışmak hakları elbette ama gerçeklerden kopuk, artık çağdışı kalmış konuşmalarla oylarını nasıl arttıracaklar, arttırıp iktidara gelseler ne yapacaklar? <br/><br/>İkisi de elli yıl önce de söylenebilecek sözler söylüyorlar. <br/><br/>Eğer dünyaya siyaset üzerinden bakar, Erdoğan’ın “gelgitlerini”, Cemil Çiçek’in tuhaflıklarını, Baykal’la Bahçeli’nin tutuculuklarını hayatı anlamak için kendinize “kerteriz” alırsanız, evet, o zaman “hayatın hiç değişmediğini, olumlu bir şey olmayacağını” düşünürsünüz. <br/><br/>Ve, bence fevkalade yanlış düşünmüş olursunuz. <br/><br/>Hayatı anlamak için hayata bakmak gerekir. <br/><br/>Zaman içindeki yolculuğumuzda hayatımıza katılanlara ve eksilenlere bakarak “iyiye mi kötüye mi gittiğimize” karar verebilirsiniz. <br/><br/>Benim yaşımdaki insanların bu ülkede gördüğü değişiklikler belki de dört yüzyılı kapsayacak kadar büyük değişiklikler. <br/><br/>Ben çocukken bizim mahallede sadece babaannemlerde telefon vardı. <br/><br/>Gençliğimde, İstanbul’la Ankara arasındaki bir telefon konuşması için dört saat bekleniyordu. <br/><br/>Bugün küçücük çocuklar ceplerindeki telefonlarla dünyanın her yanıyla otuz saniyede konuşabiliyorlar, isterlerse bir de resim çekip gönderiyorlar. <br/><br/>Çocukluğumda televizyon diye bir şey yoktu, gençliğimde sadece TRT’nin siyah beyaz televizyonu seyrediliyordu, bugün yüzlerce renkli televizyon kanalı kumanda aletinizin ucunda duruyor. <br/><br/>İnternet bütün dünyayı birbirine bağlıyor ve biz de o birbirine bağlanan ağların içindeyiz. <br/><br/>İki yaşındaki çocuklar oyuncak bilgisayarlarla oynuyor. <br/><br/>Hayat çok hızlı değişiyor ve iyiye doğru gidiyor. <br/><br/>Ama siyaset hayata kıyasla fevkalade yavaş ve geri. <br/><br/>Bugün hiçbir siyasetçimiz hayatın vardığı noktaya ulaşmış değil. <br/><br/>İnternet çağının siyasetçileri değil bizimkiler. <br/><br/>Bush da internet çağının siyasetçisi değildi. <br/><br/>Amerika onu değiştirdi ve internetli hayatı temsil edebilecek olan Obama’yı başa geçirdi. <br/><br/>Buraya gelen Obama’nın bize önerisi de internet çağının ülkesi olmamız. <br/><br/>İnternetlerin, cep telefonlarının, bilgisayarların olduğu bir ülkede, Apo’nun köyüne gidip ağaç dikmek isteyen insanlar öldürülmez. <br/><br/>Böyle bir çağda Kürt sorunu diye bir sorun olmaz. <br/><br/>Ermeni sorunu bir tabu halinde taşınmaz. <br/><br/>Demokrasi bu kadar topal, hukuk bu kadar kör olmaz. <br/><br/>Hayat ileri ve siyaset geri. <br/><br/>Hangisi, öbürünü yenip kendi düzeyine getirecek sizce? <br/><br/>Bizim siyasetçiler mi “internetli” bir dünyayı geriye döndürüp elli yıl önceki ülkeyi yeniden yaratacaklar? <br/><br/>Yoksa hayat mı siyasetçileri değiştirip, bu çağı ve değişimi algılamış insanları siyasetçi yapacak? <br/><br/>Bizim siyasetçiler, hayatı bir türlü anlayamadıklarından, bu yeni hayatın temsilciliğini üstlenmiş gözüken Obama bizzat gelip, “yeni çağa ayak uydurun” dedi, “Kürt meselesini, Ermeni meselesini, demokrasiyi, hukuku” çözmemizi önerdi. <br/><br/>Eğer bu öneriyi anlayan, kulakları bu önerileri duyan siyasetçiler çıkarsa, hem kendi iktidarlarını sağlama alacaklar, hem de Türkiye’yi gerçekten yeni bir çağa uçuracaklar. <br/><br/>Yok, bunu anlamazlarsa, çok çabuk sahneden inecekler ve yerlerine yenileri gelecek. <br/><br/>Hayatı anlamak için hayata bakın. <br/><br/>Hayat bu kadar hızlı, siyaset bu kadar yavaşsa, emin olun o hayat o siyaseti buruşturup atar.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4927.htm), [web.archive.org (arşiv bağlantısı)](http://web.archive.org/web/20090905091349/http://www.taraf.com.tr:80/makale/4927.htm)
