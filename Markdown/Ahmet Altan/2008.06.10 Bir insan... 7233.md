# Bir insan...

*Ahmet Altan 10.06.2008*

<div class="taraf_structure_2col_1zq">
<div class="margen_n">



 <p>Bizim başbakan Andre Malraux’yu hiç okudu mu acaba.<br/>
Bana, okumamıştır gibi geliyor.<br/>
Ünlü bir Fransız yazarı.<br/>
Bir ara herkesi şaşırtarak Kültür Bakanı da olmuştu.<br/>
Uzun yıllar Çin’de kalmış, Mao’yla arkadaşlık etmişti, İspanya İçsavaşı’na katılmıştı.<br/>
Çok güzel romanlar yazdı.<br/>
Hayatı ve insanları bu kadar yakından gördükten sonra unutulmaz bir cümle söylemişti:<br/>
“Bir hayat hiçbir şeydir ama hiçbir şey bir hayat değildir.”<br/>
Bu gerçeği yazarlar bilir.<br/>
Ama bunu yöneticiler bilmez.<br/>
Onlar pek umursamazlar insan hayatını.<br/>
Milyarlarca insandan birinin eksilip eksilmemesi büyük bir sorun değildir onlar için.<br/>
Onlar sadece “bir hayatın hiçbir şey” olduğu gerçeğini bilirler...<br/>
“Hiçbir şeyin bir hayat olmadığı” kısmı ilgilerini çekmez.<br/>
Bizim başbakan için de bir hayat “hiçbir” şey...<br/>
Tuzla Tersaneleri’nde ölüme giden işçileri, savaşa yolladığı askerlerini seyreden bir Sezar gibi seyrediyor.<br/>
Ve, o işçiler o başbakanı Sezar’ı selamlayan lejyonerler gibi selamlıyorlar:<br/>
“Ave Sezar, ölüme gidenler selamlıyor seni.”<br/>
Başbakanın kılı bile kıpırdamıyor.<br/>
Onun devr-i iktidarında onun aldırmazlığı yüzünden insanlar ölüyor.<br/>
Aa tabii, onun partisini kapatıyorlar, büyük dertleri bulunuyor, bir işçinin daha ölmesinin, sonra bir tanesinin daha ölmesinin ne önemi var ki...<br/>
“Bir hayat hiçbir şeydir...”<br/>
O bunu biliyor.<br/>
Ben, “hiçbir şey bir hayat değildir” kısmını biliyorum.<br/>
Bunun için o bir başbakan.<br/>
Bunun için ben bir yazarım.<br/>
Aramızda tek cümlelik bir fark var sadece.<br/>
“Bir hayatlık” bir cümle.<br/>
Ölen ve ölecek olan o insanların çocukları, karıları, anneleri, babaları olduğunu, acıyla içlerinin yandığını bilmek başbakanın işi değil ki...<br/>
O, partisiyle uğraşıyor.<br/>
İnsanların hayatını kurtarmaya yaramayacaksa o parti ne işe yarayacak, bunu bilemiyorum.<br/>
Bildiğim, Tuzla Tersaneleri’nin, şartlarını düzeltip, ölümleri önleyecek tedbirleri alana kadar kapatılması gerektiği.<br/>
Ve, biliyorum ki bu önerime oradaki işverenler kadar işçiler de kızacak.<br/>
Öyle yoksullar ki...<br/>
Öylesine yoksullar ki...<br/>
Ölümü göze alarak birkaç kuruş için çalışmaya razılar, aralarından birinin kurban olacağını bile bile o gemilerin üstünde dolaşmayı kabul ediyorlar.<br/>
Biri ölecek ve geriye kalanlar evlerine ekmek götürecek.<br/>
Bir ekmek için insanları ölüme razı eden bir ülkeyi yönetmek çok zevkli olmalı ki birbirilerini çiğniyorlar o iktidar koltuğunu kapabilmek uğruna.<br/>
Peki, Allah rızası için, sendikaların, armatörler birliğinin, tersane şirketlerinin, devletin birlikte oluşturacağı bir fondan o işçilere yirmi gün ya da bir ay “ekmek paralarını” ödeyip, o sırada kapalı tutulacak tersaneyi düzeltmek çok mu zor.<br/>
O sırada işler gecikirmiş, şirketler tazminat ödermiş.<br/>
Bunu da, işçilerin hayatını hiç umursamayan o şirketlerin sahipleri düşünsün.<br/>
Her şeyin bir bedeli var.<br/>
İnsanları ölüme göndermenin de bir bedeli var.<br/>
Hiç bedel ödemeden kazanmak, hiç bedel ödemeden öldürmek istiyorlar.<br/>
Ve, başbakan onların tarafını tutuyor.<br/>
Öldürenlerden yana o.<br/>
Ölenleri umursamıyor.<br/>
Övünecek mi ilerde bu işçileri ölüme gönderdiği için.<br/>
Hepimiz orada yeni işçilerin öleceğini biliyoruz.<br/>
Daha önce de biliyorduk.<br/>
Gazeteler çığlık çığlığa “ölecekler” diye haykırdı.<br/>
Başbakan duymadı bile.<br/>
Ankara’da iktidar kavgasının şehvetine kapılanların hiçbiri duymadı.<br/>
Onların hepsi birbirine benziyor aslında.<br/>
Bir cümlenin yarısını biliyorlar:<br/>
“Bir hayat hiçbir şeydir...”<br/>
Bildikleri bu.<br/>
Ben bir başbakan, bir yargıç, bir general değilim.<br/>
Ben yazı yazan sıradan bir insanım.<br/>
Ve, o cümlenin ikinci yarısını da biliyorum:<br/>
“Ama hiçbir şey bir hayat değildir.”<br/>
Orada işçiler gene ölecek.<br/>
Bunun sorumlusu başbakan olacak.<br/>
Onları kurtaracak emri vermediği için ölen ve ölecek olan işçilerin hayali, ömrü boyunca onun peşinde dolaşacak.<br/>
Ve o, ölülerin sesini duyacak:<br/>
“Ave başbakan, senin yüzünden ölenler selamlıyor seni.”<br/>
<br/>
10.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/864.htm), [web.archive.org (arşiv bağlantısı)](http://web.archive.org/web/20090907060523/http://www.taraf.com.tr:80/makale/864.htm)
