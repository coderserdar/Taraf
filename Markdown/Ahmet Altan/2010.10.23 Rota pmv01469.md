# Rota

*Ahmet Altan 23.10.2010*

<div class="yazi"><p>İnsanın aslında saçma sapan olduğuna inandığı bir kavganın içinde dövüşmesi epeyce yıpratıcı.</p>
<p>Bugün bu ülkede sürdürülen mücadelenin çağdışı bir takıntıdan kaynaklandığını bilip bunu değiştirmek için uğraştığınızda, kaçınılmaz olarak o <b>“çağdışılığın”</b> ve saçmalığın bir parçası haline geliyorsunuz.</p>
<p>Cumhuriyet kurulduğundan beri aynı dövüşün içindeyiz.</p>
<p>Belli başlı dört konumuz var.</p>
<p>Başörtüsünde simgeleşmiş din sorunu.</p>
<p>Anadilde simgeleşmiş Kürt sorunu.</p>
<p>Zorunlu derste simgeleşmiş Alevi sorunu.</p>
<p>Askerlik meselesinde simgeleşmiş bireyselleşme sorunu.</p>
<p>Bütün bu sorunların kaynağı aynı yere ve aynı nedene dayanıyor.</p>
<p>Sünni dindar, <b>“çocuğumun başörtüsünü kabul et”</b> derken, devlete <b>“benim varlığımı kabul et”</b> diyor.</p>
<p>Kürt, <b>“çocuğumun anadilde eğitim görmesini kabul et”</b> derken, <b>“benim varlığımı kabul et”</b> diyor.</p>
<p>Alevi, <b>“cemevini ibadethane kabul et, çocuğuma zorla Sünnilik öğretme”</b> derken, <b>“benim varlığımı kabul et”</b> diyor.</p>
<p>Gençler, <b>“beni zorla askere alma, hayatımın gidişatına sen müdahale etme”</b> derken, <b>“benim bir birey olduğumu, benim bir hayatım olduğunu kabul et”</b> diyor.</p>
<p>Devlet de hepsine birden aynı cevabı veriyor.</p>
<p><b><br/>“Kabul etmiyorum, siz yoksunuz.”</b></p>
<p>Şimdi bu çekişmenin anlamlı bir yanı var mı?</p>
<p>Bu ülkede Kürtler, Sünni dindarlar, Aleviler ve gençler yaşıyor.</p>
<p>Toplumun yüzde seksenini ya da yüzde doksanını oluşturuyor bu insanların toplamı.</p>
<p>Neredeyse bütün toplumunu reddeden bir devlet, varlığını nasıl sürdürecek?</p>
<p>İnternette dolaşan eğlenceli bir hikâye vardı, ne kadar gerçek, ne kadar yakıştırma bilmiyorum ama bizim bu durumumuza çok iyi uyuyor.</p>
<p>Amerikan Altıncı Filo’su Akdeniz’de yol alıyor.</p>
<p>İspanya açıklarında, tam rotalarında duran küçük bir ışık görüyorlar.</p>
<p>Amiral gemisi bir sinyal gönderiyor.</p>
<p><b><br/>“Lütfen rotanızı değiştirip, yolumuzdan çekilin.”</b></p>
<p>Karşıdan cevap geliyor.</p>
<p><b><br/>“Siz rotanızı değiştirin.”</b></p>
<p>Biraz daha yaklaşıyorlar.</p>
<p>Gene aynı mesajı gönderiyorlar.</p>
<p><b><br/>“Burası Altıncı Filo, lütfen rotanızı değiştirip, yolumuzdan çekilin.”</b></p>
<p>Cevap da değişmiyor.</p>
<p><b><br/>“Siz rotanızı değiştirin.”</b></p>
<p>Işığa iyice yaklaşıyorlar ve filo komutanı sinirlenip bizzat mesaj gönderiyor.</p>
<p><b><br/>“Ben Altıncı Filo Komutanı Amiral bilmem kim, on iki gemi ve bir uçak gemisiyle yaklaşıyorum, rotamızdan çekilmezseniz ezileceksiniz.”</b></p>
<p>Karşıdan daha değişik bir cevap geliyor bu sefer.</p>
<p><b><br/>“Ben 446 numaralı deniz fenerinin bekçisi Felipe, bir karım ve iki köpeğimle oturuyorum, isterseniz rotanızı değiştirmeyin.”</b></p>
<p>Devlet, böyle kendinden emin, koca bir filo gibi <b>“küçük”</b> gördüğü bir ışığın üstüne doğru tehditler savurarak gidiyor.</p>
<p>Tehdit ettiği şey <b>“bir deniz feneri”</b>.</p>
<p>Bu çarpışmayı göze alırsa, kayalara vurup batmaktan kurtulamaz.</p>
<p>Zaten devlet gemisi çoktan kayalara sürtünmeye başladı, her yanından su alıyor.</p>
<p>27 Nisan’da topluma posta koyan ordunun durumunu görüyoruz, Ergenekon davlarını durdurmaya uğraşan adalet sisteminin hali de ortada.</p>
<p>Eğer biraz daha diretirlerse olacağı belli.</p>
<p>Devlet, toplumu yenemez, yapabileceği tek şey <b>“bu toplumun varlığını”</b> kabul etmek.</p>
<p>Meselenin anlamsızlığı, sonucun kaçınılmazlığı, rota değişiminin zorunluluğu ortada.</p>
<p>Devletin takıntılarının saçmalığını, sonuçların kaçınılmazlığını bilerek bir kavgayı sürdürmek, hayatını <b>“rotanı değiştir, rotanı değiştir,”</b> diye bağırarak geçirmek insanı bunaltıyor.</p>
<p>Sonunda sıkılıp bir mesaj göndermek istiyorsun.</p>
<p><b><br/>“Ben Ahmet, yetmiş milyon insanla burada oturuyoruz, istersen rotanı değiştirme.”</b></p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-rota.htm), [web.archive.org (arşiv bağlantısı)](http://web.archive.org/web/20101025134932/http://www.taraf.com.tr:80/ahmet-altan/makale-rota.htm)
