# Balyoz ve anayasa

*Ahmet Altan 06.04.2010*

<div class="yazi"><p>Türkiye’de oyun hiç bu kadar açık oynanmadı.</p>
<p>Devletin ve toplumun değişimi öyle bir noktaya geldi ki bu “değişimi durdurmak” isteyenlerin, kendilerini ardına saklayabilecekleri “kutsal” bahaneler bulmalarına zaman kalmadı.</p>
<p>Herkes, gerçek yüzüyle, fikriyle, kimliğiyle, tarafıyla ortaya çıkıyor.</p>
<p>Balyoz da “savaşın” en kızgın olduğu bölge.</p>
<p>Çünkü Balyoz’la ilgili belgeler çok bol, çok net, çok ayrıntılı ve çok kesin.</p>
<p>İş, “yok canım, o öyle değilmiş” diyerek geçiştirilebilecek gibi değil, o belgelerin bilgisayar çıktıları, “cami saldırıları” için görevlendirilenlerin kimlikleri, onları görevlendirenlerin emirleri taş gibi ortada duruyor.</p>
<p>Bu soruşturmayı hukuki gerekçelerle durdurmak imkânsız.</p>
<p>Öyle olduğu için “hukukta rastlanması” mümkün olmayan sahneler yaşıyoruz.</p>
<p>Bir yargıç bir günde tek başına on dokuz sanığı, üstelik “suçun vasfı değişebilir” diyerek tahliye ediyor, ardından bir mahkeme heyeti, “o yargıcın yetkisini aştığını” belirterek tahliye edilenlerin tutuklanmasına karar veriyor.</p>
<p>Ardından Balyoz’a adı karışanlarla ilgili yeni bir gözaltı süreci başlıyor ve bu sefer başsavcı, “gözaltı emirlerini veren” savcıları görevden alıveriyor.</p>
<p>Yerlerine başka savcı atıyor.</p>
<p>Karşımıza, Balyoz soruşturmasını sürdürmek isteyen hukukçularla, bu soruşturmayı durdurmak isteyen hukukçular çıkıyor.</p>
<p>Böyle bir sahne, “yargı sisteminin” bu ülkede iflas ettiğini gösteriyor.</p>
<p>Daha doğrusu, belki de çok uzun süre önce iflas eden bir sistemin gerçek yüzünü toplumun zihnine yansıtıyor.</p>
<p>“Devleti” adaletten fazla sevdiklerini bizzat kendileri açıklayan hukukçuların sistemi bu.</p>
<p>İşkencecilerin, katillerin, köylülere dışkı yedirenlerin kurtulmalarını sağlayan, mevcut rejimi “devlet görevlilerine suç işleme özgürlüğü tanıyarak” sürdürebileceğine inanan bir zihniyetin belkemiğini oluşturduğu bir sistemden söz ediyoruz.</p>
<p>Bu yargı sisteminin değişmesi gerekiyor.</p>
<p>Ama yargı, “sistemin değiştirilmesini” elindeki imkânlarla engellemek için uğraşıyor.</p>
<p>Onun için temelden, anayasadan yapmak gerekiyor bu değişimi.</p>
<p>Benim için bu son anayasa değişikliği teklifinin en önemli yanı, bu yargı reformunu gerçekleştirecek, yargıyı “sistem muhafızı” olmaktan çıkartıp adaletin hizmetine verecek olması.</p>
<p>Değişimin önündeki en büyük engel yargıda ortaya çıkıyor çünkü.</p>
<p>Yargı gerçekten de çağdaş, adil, hakkaniyetli, vatandaştan yana olursa, devlet sultası, darbe özgürlüğü, cinayet işleme rahatlığı ortadan kalkacak.</p>
<p>Onların yerini fikir ve tartışma özgürlüğü alacak.</p>
<p>Darbeleri yasaklayan ve fikirleri özgürleştiren bir yargıya ihtiyacımız var çünkü.</p>
<p>Burada çarpışan iki görüş var.</p>
<p>Biri değiştirmek istiyor.</p>
<p>Biri de değişimi engellemek istiyor.</p>
<p>Biz, “değişimi şöyle mi yapalım yoksa böyle mi yapalım” diyen, en iyi değişimin hangisi olduğunu tartışan iki “tarafla” karşı karşıya değiliz, siyaset arenası bugün “değişimi isteyenlerle istemeyenlerin” dövüşüne sahne oluyor.</p>
<p>Getirilen anayasa değişikliğini yeterli bulmayabilirsiniz, eksik bulabilirsiniz, daha kapsamlı, daha hakkaniyetli bir değişim talep edebilirsiniz ama bu “haklı” talepler değişime karşı çıkmayı mı gerektirir?</p>
<p>“Ben bunu yeterli bulmuyorum” diyerek bu tarihî kavgadan çekilmek mi gerekir?</p>
<p>Yeterli bulmadığınız için bu kavgadan kaçarsanız, şu anki sistem daha mı iyi olacak, kavgadan kaçmanız, “istediğiniz değişiklikleri” gerçekleştirmenizi mi sağlayacak?</p>
<p>Yooo.</p>
<p>Sadece “değişimi durdurmak” için çılgınca dövüşenlerin karşısındaki gücü eksiltmiş olacaksınız.</p>
<p>Sizin istediklerinizin de gerçekleşmesine yol açacak büyük bir değişimin hayata geçirilmesi için verilen mücadeleyi eksik bırakacaksınız.</p>
<p>Bu yaklaşım, “değişimi durdurmak” isteyenlere yarar yalnızca.</p>
<p>Arzunuz buysa, değişimi aslında istemiyorsanız, darbeleri koruyanları içinde barındıran bir sistemle yola devam etmeyi arzuluyor, insanların seslerin kesilmesini destekliyorsanız, canınızın istediği bahaneyi bulup kaçın.</p>
<p>“Kaçan kaçar, kalan sağlar bizimdir.”</p>
<p>Balyoz soruşturmasını yürüten savcıların görevden alındığı bir günde, kaçakların kırıtmaları, hem sistemi destekleyip hem de muhalif görünme çabalarının zavallılığı pek bir önem arz etmiyor.</p>
<p>Biz bu sistem değişsin istiyoruz, darbeler sorgulansın, darbeciler yargılansın, işkencecilerden hesap sorulsun istiyoruz.</p>
<p>Darbecileri yargılayacak bir sisteme kavuşana kadar da elimizden geldiğince dövüşürüz.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/makale/10772.htm), [web.archive.org (arşiv bağlantısı)](http://web.archive.org/web/20100409131459/http://www.taraf.com.tr:80/makale/10772.htm)
