# Yalanlama ve kafes

*Ahmet Altan 19.11.2009*

<div class="taraf_structure_2col_1zq">
<div class="margen_n">



 <p>Ne kadar çok yalanlama gördük Dağlıca’dan bu yana. <br/><br/>Aktütün, Lahika, Poyrazköy’deki “mühimmat”, “kâğıt parçası” ilk aklıma gelenler. <br/><br/>Bu yalanlamaları yapan Genelkurmay ne yazık ki birçok konuda halkına doğruyu söylemiyor. <br/><br/>Açıklamalarından anladığım kadarıyla Türk Silahlı Kuvvetleri, kendilerine yönelik her eleştiriyi “düşmanlık” olarak görüyor, yaptıkları her hukuksuz eylemin ortaya çıkarılmasını bir “komploya” bağlıyor. <br/><br/>Kendi halkına karşı yoğun bir “psikolojik savaş harekâtına” girişmiş bir ordunun, kendi ülkesindeki insanlarını “düşman” gibi görmesi kaçınılmaz. <br/><br/>Askerliğin doğal tanımı olan “sınırları koruma görevinin” yerine “cumhuriyeti ve devleti koruma” görevini koyunca, kendi insanlarını da “düşman” olarak görmek zorunda kalıyorlar. <br/><br/>Çünkü “cumhuriyeti ve devleti” bu ülkenin insanlarına karşı koruduklarını düşünüyorlar. <br/><br/>“İç düşman” saçmalığı da, ordunun doğal karşıladığı bu “görev kaymasından” kaynaklanıyor. <br/><br/>Kendi ülkelerinde kendi insanlarıyla bir “savaş halindeler”, sanırım söyledikleri yalanları da “savaş hilesi” olarak değerlendiriyorlar. <br/><br/>Bir genelkurmayın kendi halkına bu kadar çok yalan söylemesinin benim görebildiğim başka bir açıklaması yok. <br/><br/>Her “eleştiriyi” düşmanlık saymalarının açıklaması da herhalde bu. <br/><br/>Genelkurmay, son olarak, bizim yayımladığımız bir belgeyi yalanladı. <br/><br/>Daha önce yayımlanan Lahika belgesiyle ilgili Genelkurmay Hukuk Müşavirliği’nin hazırladığı bir “bilgi notunu” yayımladık, o notta, Lahika’nın suç olduğu ve imha edilmesi gerektiği söyleniyordu. <br/><br/>Belge, bir Ergenekon sanığının avukatında ele geçirilmişti. <br/><br/>Genelkurmay, yalanlamasında, “kayıtlarında böyle bir belge olmadığını”, bu belgenin sahte olduğunu savcılığa bildirdiklerini açıkladı. <br/><br/>Genelkurmay’ın açıklamasına göre, “sahte belge”, askerî yazım kurallarına uygun biçimde ve “gerçek” isimler kullanılarak hazırlanmıştı. <br/><br/>Genelkurmay’ın yalanlamasından şöyle bir sonuç çıkıyor: <br/><br/>Genelkurmay’ın içindeki düşük rütbeli subayları bile isim isim tanıyan, aynen Genelkurmay gibi belge düzenleyebilen bir örgüt var ve Genelkurmay’ın adını kullanarak sahte belgeler üretiyor. <br/><br/>Bu, büyük bir suçtur. <br/><br/>Genelkurmay’ın “bu belge sahte” demesi yetmez, askerî istihbaratın ve diğer devlet birimlerinin, Genelkurmay’ın adını kullanarak “sahte belge” düzenleyen suçluları ortaya çıkarması gerekir. <br/><br/>Bu da çok zor değil, belgenin nerede bulunduğu belli, kimler tarafından bulunduğu da belli. <br/><br/>Önce onlara sormalı bu belgeyi nereden ve nasıl bulduklarını. <br/><br/>Genelkurmay’ın içine bu kadar” hâkim” olan birilerinin mutlaka karargâhtan olması, en azından karargâhla sıkı bağlantılarının bulunması lazım. <br/><br/>Sıkı bir soruşturmayla o “suç örgütünü” ortaya çıkarmalı Genelkurmay eğer bu belge sahteyse. <br/><br/>Aslında Genelkurmay, “ordu içindeki” bütün “suçları” ortaya çıkarmalı. <br/><br/>Bugün bizim gazetede korkunç bir planın ayrıntılarını okuyacaksınız. <br/><br/>Planın hazırlanma tarihi Mart 2009. <br/><br/>Bu yıl hazırlanmış. <br/><br/>Planı Deniz Kuvvetleri’nin subayları hazırlamış, şu anda süren bazı sorgulamalar ve tutuklamalar zaten ele geçirilen bu planla ilgili. <br/><br/>Gayrımüslimleri vurmayı, öldürmeyi, bombalamayı, korkutmayı, onların üstünde büyük bir baskı olduğu yolunda haberler yaymayı ve bütün bunları AKP’nin ve AKP’yi destekleyen Müslümanların üstüne atmayı planlıyorlar. <br/><br/>Bu suikastlarla, özellikle dış dünyanın hükümete olan desteğini yok etmeyi ve içerde de “Müslümanlar azınlıkları hedef aldı” propagandası yapmayı amaçlıyorlar. <br/><br/>Poyrazköy’de yakalanan “mühimmat” bu planı hazırlayanlar tarafından gömülmüş. <br/><br/>Mühimmatın gömüldüğü yerin krokisi ve cuntanın sahip olduğu silahların listesi de var. <br/><br/>Plan, bir Ergenekon sanığının bilgisayarında “şifrelenmiş” bir şekilde bulunmuş. <br/><br/>Cuntanın amaçlarından biri de zaten Ergenekon soruşturmasını engellemek. <br/><br/>Ergenekon’un “ordu bağlantısı” bu planı okuyunca daha da belirgin bir şekilde ortaya çıkıyor. <br/><br/>Ergenekon örgütünü “önemsiz” göstermeye çalışanların nasıl bir belanın önünü açmaya çabaladıklarını da anlayacaksınız okuduğunuzda. <br/><br/>Bugüne kadar gördüğümüz en korkunç örgütlenmelerden biri bu planda beliriyor. <br/><br/>Planı okuduğumda “delirmişler mi bunlar” diye düşündüm, sanırım siz de böyle düşüneceksiniz. <br/><br/>Normal bir insanın zihninin alabileceği işler değil planladıkları. <br/><br/>Orduyu “hukukun içine çekmeliyiz” diye boşuna söylemiyoruz. <br/><br/>O hukuksuzluğun ucunda ölüm ve çılgınlık var çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/8572.htm), [web.archive.org (arşiv bağlantısı)](http://web.archive.org/web/20100201155009/http://taraf.com.tr:80/makale/8572.htm)
