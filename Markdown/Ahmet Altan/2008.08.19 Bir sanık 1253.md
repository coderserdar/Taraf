# Bir sanık

*Ahmet Altan 19.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bir aldırmaz halimiz var.</p><br/>
<p>Dünyanın önem verdiği ölçülere biz pek önem vermiyoruz.</p><br/>
<p>Sanki dünya diye bir gezegen...</p><br/>
<p>Bir de Türkiye diye ayrı bir gezegen dolaşıyor uzayda.</p><br/>
<p>Yüzlerce yıl sadece başka devletlerin değil bizzat kendi devletlerinin de zulmüne uğramış olan insanlar artık daha fazla ilgileniyorlar birbirleriyle.</p><br/>
<p>Haberleşme olanaklarının da genişlemesiyle, bir yerde bir sorun yaşandığında bundan herkes haberdar oluyor ve başlar oraya dönüyor.</p><br/>
<p>Bizim Türkiye için söylemeyi çok sevdiğimiz, “tek bayrak, tek devlet, tek millet” sloganı dünya için gerçekleşmeye doğru gidiyor.</p><br/>
<p>“Tek hukuk, tek bayrak, tek toplum.”</p><br/>
<p>Öyle görünüyor ki bütün dünyanın ortak bir hukuku, ortak bir bayrağı ve ortak bir yönetimi olacak.</p><br/>
<p>Şimdilik bunlar arasında gerçekleşmeye en yakın olanı “tek hukuk” kavramı.</p><br/>
<p>Yavaş yavaş dünya ortak bir hukuk sisteminin içine giriyor.</p><br/>
<p>Yugoslavya’da katliam yapan, Afrika’da insanları öldüren liderler, insanlığın ortak mahkemesinin huzuruna çıkarılıyor.</p><br/>
<p>Yöneticilerin kendi halklarına ya da başka halklara karşı işledikleri suçlar, bütün “insanlığa” karşı işlenmiş kabul ediliyor.</p><br/>
<p>“Bir yönetici kendi halkına karşı istediği suçu işleyebilir, o ülke bağımsız olduğu için buna kimse karışamaz” anlayışı bitiyor.</p><br/>
<p>Artık o anlamda hiçbir yönetici “bağımsız” değil.</p><br/>
<p>Bütün halklar, insanlık denilen büyük camianın parçası.</p><br/>
<p>Biz, bu anlayıştan çok hoşlanmıyoruz.</p><br/>
<p>Çünkü “içerde” işlediğimiz suçlara “başkalarının” karışabileceği fikri bizi rahatsız ediyor.</p><br/>
<p>Kendi insanlarımızı ezmeye alışmışız çünkü.</p><br/>
<p>Bu anlayıştan hoşlanmadığımızı da çeşitli biçimlerde gösteriyoruz.</p><br/>
<p>Şimdi bir konuğumuz var örneğin.</p><br/>
<p>Sudan Devlet Başkanı Beşiri.</p><br/>
<p>Yeryüzünde pek muteber bir insan değil.</p><br/>
<p>Bir soykırım sorumlusu olarak görülüyor.</p><br/>
<p>Her an hakkında bir tutuklama kararı çıkabilir.</p><br/>
<p>Sudan, büyük petrol gelirleri olan bir ülke.</p><br/>
<p>Ama bu gelirden halk yararlanamıyor.</p><br/>
<p>Paranın önemli bir kısmı “elit” tarafından paylaşılıyor.</p><br/>
<p>Geri kalan da ordunun silahlarına ve masraflarına harcanıyor.</p><br/>
<p>Darfur ise Sudan’ın en fakir bölgelerinden.</p><br/>
<p>Altı milyon insan yaşıyor orada.</p><br/>
<p>Çoğunluğu Müslüman Afrikalı.</p><br/>
<p>Ülkenin yönetimi ise Müslüman Araplar’da.</p><br/>
<p>Ülkenin zaten kıt olan su kaynakları kuraklıklarla daha da azalınca huzursuzluk arttı.</p><br/>
<p>Darfur’da iki ayrı örgüt Beşiri’ye başkaldırdı.</p><br/>
<p>Beşiri de Müslüman Arap milisleri silahlandırıp kışkırttı ve onları ordu birlikleriyle birlikte Darfurlular’ın üstüne gönderdi.</p><br/>
<p>Büyük bir kıyım başladı.</p><br/>
<p>Arap milisler köyleri bastı, yağmaladı, kadınların ırzına geçti.</p><br/>
<p>Çocuklar da dahil, buldukları herkesi öldürdü.</p><br/>
<p>Tam iki yüz bin Darfurlu öldürüldü.</p><br/>
<p>İki buçuk milyon insan bölgeden kaçmak zorunda kaldı.</p><br/>
<p>Dünya duruma müdahale etti.</p><br/>
<p>Ama Sudan’ın büyük petrol rezervleri meselenin hallini zorlaştırdı.</p><br/>
<p>Büyük ülkelerin Sudan’la ilgili çıkarları çözümü hep bir çıkmaza sürükledi.</p><br/>
<p>Kıyım bugün hâlâ sürüyor.</p><br/>
<p>Beşiri hakkında her an uluslararası bir tutuklama emri çıkabilir.</p><br/>
<p>Hatta bu emir, Sudanlı lider buradayken çıkarsa Türkiye de çok zor durumda kalır.</p><br/>
<p>Ama biz bunlara da çok aldırmıyoruz.</p><br/>
<p>Beşiri’nin suçlanması, yüz binlerce insanın ölümünden sorumlu tutulması, bir soykırım sanığı olarak görülmesi bizi pek ilgilendirmiyor.</p><br/>
<p>Herhalde bunu “Sudan’ın içişleri olarak” görüyoruz.</p><br/>
<p>Bu, Sudan’ın iç işi değil.</p><br/>
<p>Artık hiçbir ülkedeki “kitlesel cinayetler” o ülkenin iç işi sayılmıyor zaten.</p><br/>
<p>Ortak bir hukuktan yana olan, bütün insanların korunması gerektiğine inanan bir anlayış var yeryüzünde.</p><br/>
<p>Bir de, ortak hukuka aldırmayan, insanların korunmasına önem vermeyenler.</p><br/>
<p>Biz ne yazık ki ikinci türden ülkelerdeniz.</p><br/>
<p>Sanırım geçmişimizdeki Ermeni meselesi ve bugün hâlâ süren Kürt sorunu, bizi “ortak hukukun” adaletini paylaşma arzusundan uzak tutuyor.</p><br/>
<p>Bu korkularımız yüzünden “birinci sınıf” ülkeler arasında yerimizi alamıyoruz.</p><br/>
<p>Biliyorum kolay değil ama artık korkularımızdan kurtulmanın zamanı geldi diye düşünüyorum.</p><br/>
<p>Geçmişten korkarak, sorunlardan korkarak bir toplum ne kadar huzurlu bir şekilde varlığını sürdürebilir?</p><br/>
<p>Eğer bizim yaptıklarımızın “ortak hukukun” ve adaletin terazisinde tartıldığında kötü sonuçlar vereceğini düşünüyorsak, hukuktan ve adaletten değil kendimizden kuşku duymalıyız.</p><br/>
<p>Öyle değil mi?</p><br/>
<p>Adaletle ve hukukla barışmalıyız.</p><br/>
<p>Bu barış, bizi dünyanın “parçası” yapacak.</p><br/>
<p>Ve, ayrı bir gezegen gibi dolaşmaya çalışmaktan vazgeçeceğiz.</p><br/>
<p>Çünkü ayrı bir gezegen değiliz.</p><br/>
<p>Bu dünyanın, “saygıdeğer” ülkeleri arasında yerini alması gereken bir parçasıyız. </p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1620.htm), [web.archive.org (arşiv bağlantısı)](http://web.archive.org/web/20090905084346/http://www.taraf.com.tr:80/makale/1620.htm)
