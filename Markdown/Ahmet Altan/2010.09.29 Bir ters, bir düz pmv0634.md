# Bir ters, bir düz

*Ahmet Altan 29.09.2010*

<div class="yazi"><p>Çocukluğumda “teyzelerin” konuşmalarından aklımda kalan bir laf bu.</p>
<p>“Bir ters, bir düz” örgüden söz ederlerdi.</p>
<p>Bir sırayı “düz” örüyorlar, bir sırayı onun tersine örüyorlar.</p>
<p>Sadece iki sıraya bakarsanız, “bundan bir şey çıkmaz” diyorsunuz ama o ters ve düz sıralar sonunda biraraya gelip bir kazak oluşturuyorlar.</p>
<p>Büyük değişimlerden geçen her ülke gibi Türkiye de yeni “kazağını” bir ters, bir düz örüyor.</p>
<p>Olumlu ve olumsuz gelişmeler birarada ortaya çıkıyor.</p>
<p>Bakıyorsunuz, silahların susması için önemli bir adım atılıyor.</p>
<p>Bir yıllık bir eylemsizlikten söz ediliyor.</p>
<p>Türkiye’nin nefes alacağı, sorunlarını çözeceği bir süre bu.</p>
<p>İyi değerlendirilirse çok olumlu bir gelişme.</p>
<p>Ama bir bakıyorsunuz, BDP Genel Başkanı on ay hapse mahkûm olmuş.</p>
<p>Bu, “barış” iklimini bozacak bir adım.</p>
<p>O sırada Hanefi Avcı gözaltına alınıp savcılığa götürülüyor.</p>
<p>Son yazdığı kitabı ve o kitabın yarattığı tartışmaları düşündüğünüzde, bu “gözaltının” nedenleri konusunda kafanızda soru işaretleri uyanıyor.</p>
<p>Biz, bu karmaşayı, birbiriyle çelişen gelişmeleri, soru işaretlerini epeyce bir süre daha yaşayacağız sanırım.</p>
<p>Hayat, bir ters, bir düz örülecek burada.</p>
<p>Ama neticede yeni bir kazak çıkacak ortaya.</p>
<p>Toplumun büyük mağduriyetlerini çözecek önemli hamleler yapılıyor.</p>
<p>Kürt meselesinin çözümü için ciddi bir çaba gösterildiği, görüşmelerle belli bir ilerleme sağlandığı ortada.</p>
<p>Silahların sustuğu bir ortamda, tartışmaların daha kolayca yapılacağı, “hamasetin” yerini akla bırakacağı belli.</p>
<p>“Anadilde eğitim” hakkını destekleyen yazıların Türk basınında nasıl çoğaldığına bakarsanız, “can alıcı” konuların artık derin huzursuzluklar yaratmadan konuşulabildiğini anlarsınız.</p>
<p>Eğer konuşulabiliyorsa, çözüm de bulunur.</p>
<p>Neticede, bir halkın varlığının kabulü anlamına gelecek bir konu “anadilde eğitim” dediğimiz.</p>
<p>O halkın varlığını reddetmek mümkün olamayacağına göre eninde sonunda “anadilde eğitim” de kabul edilecektir.</p>
<p>Biz, bir vakitler “Kürtçe konuşmayı yasaklamayı” denemiş, böyle bir yasağın ahlaksızlığını ve imkânsızlığını görememiş bir devlete sahibiz ama hayatın gerçekleri “devletin yasaklarını” her zaman yener.</p>
<p>Kürtçe yasağı nasıl kalktıysa, “Kürtçe konuşulmasın” diyen kimse nasıl kalmadıysa, bir süre sonra “anadilde eğitim olmasın” diyecek kimse de kalmaz.</p>
<p>Hayatın, aklın ve ahlakın gereği bu “eğitim hakkını” sahibine vermek.</p>
<p>Kürtlerin varlığı, Türklerle eşitliği, herkesin içine sinen, tartışılmayan bir toplumsal gerçek olarak hayatımızın içinde yerini alacaktır.</p>
<p>Yaklaşık doksan yıllık bir “dikta” rejiminin yarattığı o tümörlerle dolu kanserli yapıyı değiştirip iyileştirmeye çalışıyoruz.</p>
<p>“Hastalığın” tedaviye direndiği, tümörlerin kendilerini korumaya uğraştığı yerlerle karşılaşacağız, tam barışa doğru giderken birden bir Kürt politikacıya hapis cezası verildiğini görebileceğiz.</p>
<p>Ama bu “anadilde eğitim” gibi daha beş yıl önce “tabu” sayılan konuların tartışılmasını ve değiştirilmesi için uğraşılmasını engellemeyecek.</p>
<p>Kürt meselesini çözmek için adımlar atarken, “din” konusundaki manasız takıntılardan ve yasaklardan kurtulmaya doğru da gidiyoruz, baksanıza CHP bile “başörtüsü sorununu” halletmeye talip oluyor.</p>
<p>Unutmayın ki bugün “sorunu çözelim” diyen CHP, sorunu bizzat yaratan parti.</p>
<p>Başörtüsü yasağı da hayatın gerçeklerine aykırı bir yasaktı ve kaçınılmaz olarak ortadan kalkacak.</p>
<p>“Kitlesel sorunlarda” daha olumlu, “bireysel sorunlarda” daha olumsuz sahnelerle karşılaştığımız bir dönem bu.</p>
<p>Kimsenin gücü artık barışı, Kürtlerin ve dindarların hakkının kabulünü, yeni özgürlük alanlarının açılmasını engellemeye yetmez.</p>
<p>Ama bir Kürt’ün, bir dindarın, bir solcunun, bir demokratın başını derde sokmaya yetecek güç hâlâ var birilerinde.</p>
<p>Bir süre büyük sorunlarda “düz”, bireysel sorunlarda “ters” örülecek anlaşılan bu kazak.</p>
<p>Ama kazağa rengini ve biçimini verecek olan “kitlesel sorunların” çözümüdür.</p>
<p>Onun için hiç umutsuzluğa kapılamadan, ülkede yeni bir yapı oluştuğunu görün.</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-bir-ters-bir-duz.htm), [web.archive.org (arşiv bağlantısı)](http://web.archive.org/web/20101001122208/http://www.taraf.com.tr:80/ahmet-altan/makale-bir-ters-bir-duz.htm)
