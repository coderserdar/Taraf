# Basın özgürlüğü gelmiş memleketimin maliyesine

*Ahmet Altan 16.11.2010*

<div class="yazi"><p>Cumhuriyet tarihinin en büyük vergi affı ilan edildi.</p>
<p>Bilmem kaç kalemde bilmem kaç bin kişinin devlete vereceği vergiler ve cezalar indirildi.</p>
<p>Aslan payı ise Aydın Doğan’a düştü.</p>
<p>Bizim Ekonomi Servisi’nin söylediğine göre, altı milyardan başlayan borcu çeşitli aşamalardan geçtikten sonra bu afla birlikte 650 milyon lira civarına indi.</p>
<p>Anlayacağınız aldığı cezanın yüzde doksanı defterden silindi.</p>
<p>Bu af halk için çıktı da Aydın Doğan da mı yararlandı yoksa bu af Aydın Doğan için çıktı da halk da mı yararlandı çok bilemiyorum.</p>
<p>Siyasetçilerle gazete patronlarının ilişkilerine hiç güvenmem.</p>
<p>Siyasi tarihimiz birlikte çevirdikleri fırıldaklarla doludur.</p>
<p>Aydın Doğan’la Başbakan Erdoğan kanlı bıçaklı gözükürken birdenbire Doğan’a en büyük destek Erdoğan hükümetinden geldi.</p>
<p>Hayatın fevkalade tuhaf bir cilvesi.</p>
<p>Benim öyle Aydın Doğan bütün bu paraları ödesin, mahvolsun diye bir derdim yok.</p>
<p>Zaten onu <b>“başbakan atama”</b> lüksüne sahip büyük bir iktidardan aşağıya fırlatıp hayatla kurduğu güvenli ilişkiyi paramparça ettiler, sanırım iktidar kaybı para kaybından da büyük bir acıdır o iktidara alışanlar için.</p>
<p>Zaten o da <b>“ben medyadan çıkacağım”</b> diye ardı ardına açıklamalar yapıyor.</p>
<p>Asıl mesele Doğan grubunun yazarlarıyla yöneticilerinde.</p>
<p>Onlar, İsmail Beşikçi için bir <b>“q”</b> harfi için yedi buçuk yıl istenmesini...</p>
<p>Neşe Düzel’in bir röportajdan dolayı 18 yıl hapis istemiyle yargılanmasını...</p>
<p>Mehmet Baransu’nun mahkeme kapılarında nöbet tutmasını...</p>
<p>Şamil Tayyar’ın yıllarca cezaya çarptırılmasını...</p>
<p>Kürt gazetecilerin hapislere atılmasını...<br/><br/><i>Taraf</i>’ın cümbür cemaat her hafta mahkeme kapatmasını...</p>
<p><b><br/>“Basın özgürlüğünü”</b> ihlal olarak görmediler.</p>
<p>Bunlardan hiç yakınmadılar, hükümeti ya da yargıyı bunun için hiç eleştirmediler.</p>
<p>Uluslararası platformlar da dâhil her yerde, <b>“basın özgürlüğüne”</b> vurulan en büyük darbe olarak <b>“patronlarına getirilen vergi cezasını”</b> gösterdiler.</p>
<p>Hükümet patronunuzun borçlarını önemli ölçüde affetti.</p>
<p>Geldi mi memleketimize basın özgürlüğü?</p>
<p>Feraha kavuştunuz mu?</p>
<p>Özgürlüğü şöyle derin derin ciğerlerinize çekiyor musunuz?</p>
<p>Sanırım artık korkmaktan da vazgeçersiniz.</p>
<p>Patronunuzun borcunun yüzde doksanını affedecek hükümeti nereden bulacaksınız?</p>
<p>Sizin bakış alçınızdan baktığımızda en <b>“özgürlükçü”</b> parti AKP.</p>
<p>Artık özgürlüğün, korkmamanın tadını çıkarın.</p>
<p>HSYK’nın bizim için açtığı tazminat davalarının jet hızıyla yürümesinin, bizimki gibi eti budu belli bir gazetenin yüklü tazminatlarla ezilmeye çalışılmasının elbette basın özgürlüğüyle bir alakası yoktur.</p>
<p>Baksanıza, Cumhurbaşkanınız bile <i>BBC</i> kendisine <b>“<i>Taraf</i>’ın yargılanmasını ve ceza almasını sorduğunda”</b> gözünü bile kırpmadan <b>“onlar gizli belgeleri yayımlamaktan yargılanıyorlar”</b> diyebiliyor.</p>
<p>Bizim yazarların mahkûmiyetleri <b>“basın özgürlüğüne”</b> girmez, sizin patronun <b>“vergi”</b> borcu girer yalnızca basın özgürlüğüne.</p>
<p>Ne güzel, ne şeker, ne tatlı bir basın özgürlüğü anlayışınız var sizin.</p>
<p>Özgürlüğe düşkün bir Başbakanınız, özgürlüğe düşkün bir Cumhurbaşkanınız var.</p>
<p>Ee, siz de zaten basın özgürlüğüne çok düşkünsünüz.</p>
<p>Hep birlikte bir <b>“kolbastı”</b> patlatırsınız artık.</p>
<p>Adını da <b>“özgürlük dansı”</b> koyarsınız.</p>
<p>Ülkemizde nihayet basın özgürlüğü tesis edildiği ve Aydın Doğan’ın borçlarının önemli bir bölümü silindiği için mutluyuz gururluyuz.</p>
<p>Doğan grubunun yazarları artık korkmaktan kurtulduklarına göre cesaret dolu yazılarını da bekliyoruz.</p>
<p>Bir görelim bakalım <b>“cesur”</b> olduklarında neler yazacaklar.<br/><br/><b>“Aydın Doğan özgürlüğü”</b> dışındaki bütün özgürlüklerin <b>“seçim sonrasına bırakılmasını”</b>, Avrupa Birliği yolundaki adımların yavaşlamasını, söz verildiği halde <b>“bedelliden”</b> tornistan edilmesini, YÖK’e dokunulmamasını herhalde alabildiğine eleştirirsiniz.</p>
<p>Anadilde eğitim hakkını, Alevilerin ibadethanelerini, köylerin gerçek isimlerinin iade edilmesini savunursunuz.</p>
<p>Yaparsınız, yaparsınız.</p>
<p>Siz özgür ve cesur bir basınsınız.</p>
<p>Bayramınız kutlu olsun.</p>
<p>Sizin kadar özgür olamayanların bayramı da kutlu olsun.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-basin-ozgurlugu-gelmis-memleketimin-maliyesine.htm), [web.archive.org (arşiv bağlantısı)](http://web.archive.org/web/20101119070250/http://www.taraf.com.tr:80/ahmet-altan/makale-basin-ozgurlugu-gelmis-memleketimin-maliyesine.htm)
