# Rehine

*Ahmet Altan 01.08.2008*

<div class="taraf_structure_2col_1zq">
<div class="margen_n">



 <p>Bazen büyük bir karmaşayı anlamak için basit bir cümle yetebilir.<br/><br/>Çeteler kuruluyor, bombalı evler hazırlanıyor, askerî muhtıralar veriliyor, siyasi partileri kapatmak için davalar açılıyor, kavgalar ediliyor.<br/><br/>Arada “failleri” bulunamayan katliamlar yaşanıyor.<br/><br/>Niye oluyor bunlar?<br/><br/>Çok sıradan bir sorunun cevabını bulabilmek için oluyor.<br/><br/>Soru şu:<br/><br/>“Bu ülkeyi kim yönetecek?”<br/><br/>Bizim gibi insanlar, “halk kimi istiyorsa o yönetsin,” diyor.<br/><br/>Kemalistler de “hayır, halk karışmasın, biz yönetelim” diyorlar.<br/><br/>Bütün bu korkunç karmaşa, “bu ülkeyi kim yönetecek” sorusunun etrafında şekilleniyor.<br/><br/>Halkın istedikleri mi yönetecek?<br/><br/>Halkın istemedikleri mi yönetecek?<br/><br/>Halkın kendilerini istemediğine ve asla da istemeyeceğine kani olduktan sonra Kemalistler, “halkın aptal ve cahil” olduğunu söylemeye başladılar.<br/><br/>Bu halk, akıllı ve bilgili olsa Kemalistler’in ülkeyi yönetmesini isterdi onlara göre.<br/><br/>Bir halk, kendisini böylesine aşağılayan birileri tarafından yönetilmeyi niye istesin?<br/><br/>Bunu istememeleri, akıllı ve bilgili olduklarını gösteriyor bence.<br/><br/>Bu halkın istedikleri var.<br/><br/>Birincisi, artık asla aşağılanmamak istiyor.<br/><br/>Kendisine yukardan bakılmasın istiyor.<br/><br/>Daha iyi bir hayat yaşamak istiyor.<br/><br/>Zenginleşmek istiyor.<br/><br/>İyi hastaneler istiyor.<br/><br/>İyi okullar istiyor.<br/><br/>İş istiyor.<br/><br/>Yol istiyor.<br/><br/>Halkın isteklerinden soyutlanmış bir yönetimi kurmak ve sürdürmek mümkün değil artık.<br/><br/>Onun için ne askerin muhtırası, ne yargıçların mahkemesi bir sonuç alabiliyor.<br/><br/>Bu ülkenin en “üretimden kopuk” ittifakı olan “asker-yargıç-okumuş” grubu, bu ülkeyi yönetme gücünü kaybetti ama ülke yönetimini “kilitleme” gücünü elinde tutuyor hâlâ.<br/><br/>Anayasa Mahkemesi de son kararıyla ülkeyi tam bir çıkmaza soktu.<br/><br/>AKP kapatılmadı ama “şeriatçı” olarak etiketlenip “her an kapatılabilecek” bir konuma sokuldu.<br/><br/>Artık AKP, bugünkü rejimin elinde bir rehine.<br/><br/>Canları istediği zaman AKP’yi tehdit edip onu yeniden mahkemenin önüne getirebilirler.<br/><br/>Böyle bir tehlikeyle karşı karşıya olan bir parti de ülkeyi yönetmekte çok ciddi sıkıntılar çeker.<br/><br/>Bu ülkenin, 12 Eylül tarafından biçimlenmiş hukuki ve idari yapısı tümüyle yenilenmek zorunda.<br/><br/>Çok radikal değişiklikler gerekiyor.<br/><br/>Anayasa’nın, Siyasi Partiler Yasası’nın, Seçim Yasası’nın değişmesi elzem.<br/><br/>Bunları AKP nasıl yapacak?<br/><br/>Çok kolay gözükmüyor.<br/><br/>Ben bu kilidi ancak bir seçimin çözebileceğini düşünüyorum ama anladığım kadarıyla AKP böyle düşünmüyor.<br/><br/>Düşünmüyor ama “rehine” durumuna düştüğü bir sistemin içinde, o sistemi değiştirecek gücü nasıl bulacağına dair bir işaret de vermiyor.<br/><br/>Eğer bu sistemi değiştiremezse AKP, kezzap kazanına düşmüş gibi erir.<br/><br/>Halk sistemi değiştirecek yeni bir parti bulur kendine.<br/><br/>Çünkü bugünkü sistem, halkı devletin kölesi haline getirmek için kurulmuş.<br/><br/>Halkın, yönetimi belirleyecek gücü elde edebilmesi için adına “demokrasi” denen yeni bir sisteme ihtiyacı var.<br/><br/>Kürtler’in, Aleviler’in, muhafazakârların, solcuların, bu ülkede ezilmeden, horlanmadan, isteklerini açıkça söyleyerek, kimliklerini saklamak zorunda kalmadan, inançlarının gereğini yaparak yaşayabilmeleri ancak bu yeni sistemde mümkün.<br/><br/>Bu insanların tümünün desteğini almadan bir siyasi parti sistemi değiştiremez, demokrat olmadan da bir parti bütün bu insanların desteğine sahip olamaz.<br/><br/>Ama bu sistem, bir partinin “demokrat” olmasına izin vermiyor.<br/><br/>AKP’nin sorunu da zaten bu.<br/><br/>Bu parti, biraz sistemle iyi geçinip, biraz demokrat olarak “idare etmeye” çalışıyor.<br/><br/>“Biraz demokrat” partiye bu sistem geçit vermez.<br/><br/>“Biraz demokrat” da zaten bu sistemi değiştiremez.<br/><br/>Gelir, eninde sonunda bu sisteme esir düşer, sistem tarafından rehin alınır.<br/><br/>Ya, “sisteme” dahil olup demokrasiyi de, halkı da unutmak zorunda.<br/><br/>Ya, halkın isteklerini sahiplenip sistemi değiştirmek zorunda.<br/><br/>İkisinin ortası olmuyor.<br/><br/>AKP denedi.<br/><br/>Olmadığını defalarca gördü.<br/><br/>İktidarının ilk yıllarında Avrupa’ya doğru, sistemi değiştirecek reformlar yaparak yürürken önünü kesecek bir güç çıkmıyordu.<br/><br/>“Biraz da sistemle anlaşayım” kurnazlığına saptıktan sonra ise bir türlü belini doğrultamıyor.<br/><br/>Yüzde kırk yedilik oy oranıyla bile bir “rehine” durumuna düşüyor.<br/><br/>Arkasındaki oyların gücüne sahip çıkamıyor.<br/><br/>Benim görebildiğim, artık halkı dışlayan bu sistem bitti, bunu değiştirecek “tarihî” aktör de “köklü” değişikliklere cesaret edecek, halkın hak ettiğini halka verecek bir parti olacak.<br/><br/>Bu, AKP olabilir mi?<br/><br/>Bunu bilmiyorum.<br/><br/>Ama bu ülkenin “rehine” olmakla “iktidar” olmak arsındaki farkı bilen bir parti istediğini biliyorum.<br/><br/>Böyle bir parti olup olmamaya karar verecek olanlar da AKP’liler, bir başkası değil.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1419.htm), [web.archive.org (arşiv bağlantısı)](http://web.archive.org/web/20090905090536/http://www.taraf.com.tr:80/makale/1419.htm)
