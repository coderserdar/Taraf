# Marmara Özerk Bölgesi

*Ahmet Altan 08.08.2010*

<div class="yazi"><p>Belki yanılıyorum ama biz siyasi tartışmalarımızı “insanların nasıl daha iyi yaşayacağı” üzerine değil de “nasıl insanların birbirine gücünü kabul ettireceği” üzerine yapıyoruz.</p>
<p>Mesela “özerk bölgeler insanların daha iyi yaşamasını sağlar mı sağlamaz mı” olmuyor “özerklik” tartışmasının merkezi.</p>
<p>Merkez, “Kürtler özerk bir yönetim kurabilir mi kuramaz mı” oluyor.</p>
<p>Böylece “özerk yönetimlerin yararları ya da zararları” konusu bir kenara gidiyor.</p>
<p>Halbuki bu önemli bir tartışma.</p>
<p>Merkezî bir yönetim mi, yoksa güçlü yerel yönetimler mi?</p>
<p>Hangisi daha iyi?</p>
<p>Doğrusu ben “Ankara’nın Türkiye’yi yönetebildiğini” pek sanmıyorum.</p>
<p>Konunun uzmanları benden çok daha iyi bilecektir ama “özerk” bölgeler “paranın” daha iyi kullanılmasını sağlar.</p>
<p>Belediyeler vergilerin önemli bir bölümünü toplar, “merkeze” bir bölümünü aktarır ama kalanı ile kendi bölgesindeki hizmetleri ve yatırımları karşılar.</p>
<p>Eğitimi, sağlığı, ulaşımı çok daha kaliteli bir hale getirebilir.</p>
<p>Ben bir “Marmara Özerk Bölgesi” olmasından yanayım doğrusu.</p>
<p>Osman Baydemir gibi özerklik meselesinin en önemli kısmı” bayrak” değil benim için.</p>
<p>Marmara’da bir bayrağımız olmasa da olur ama olacaksa bir bayrak önerim de var.</p>
<p>Erguvan rengi bir bayrak üzerine beyaz bir zambak resmi.</p>
<p>Biraz Ortaçağ bayraklarına benziyor ama Doğu Roma ve Osmanlı İmparatorluklarının merkezine de böyle bir bayrağın daha çok yakışacağını düşünüyorum.</p>
<p>Üretim ve turizm gelirleri çok yüksek olan Marmara, gelirlerinin önemli bir kısmını kendi bölgesi için kullanabilirse, çok değil, beş yıl sonra Avrupa’nın en zengin bölgelerinden biri haline gelir.</p>
<p>Ayrıca gelirlerimizle “yetenekli” danışmanlar tutabiliriz.</p>
<p>Tuzla gibi, Dilovası gibi, Haliç gibi, Boğaz gibi çevre felaketlerine çözüm bulmak için Al Gore’u buraya getirtebiliriz.</p>
<p>Real Madrid’in antrenör Mourinho’ya verdiği kadar bir parayı Bill Clinton’a teklif edip onu yönetim danışmanı yapabiliriz.</p>
<p>Böyle bir kadrolaşmayla İstanbul dünya siyasetinin, biliminin, sanatının toplanma merkezine dönüşür.</p>
<p>Büyük proje yarışmaları açar, dünyaca ünlü mimarları da buraya çekebiliriz.</p>
<p>Belediyenin oluşturacağı bir üniversite kurar, yeryüzünün başarılı bilim adamlarına dersler verdirebiliriz.</p>
<p>Marmara bölgesinin gelirleri bunları rahatlıkla karşılar.</p>
<p>Seçimlerde partiler “projeleriyle” yarışır o zaman.</p>
<p>Benim özellikle İstanbul’un “tarihî yarımadası” için çocukluğumdan beri beslediğim bir hayal var.</p>
<p>Topkapı’nın, Sultanahmet’in, Ayasofya’nın, Çemberlitaş’ın, Yerebatan’ın, İbrahim Paşa Sarayı’nın, dikilitaşların, Sultan Ahmet Çeşmesi’nin, Arkeoloji Müzesi’nin bulunduğu bu bölgede büyük bir istimlâk hareketine girişip bütün çirkin binaları yıkarız.</p>
<p>Bu büyük anıtların bulunduğu bölgede başka hiçbir bina bırakmayız.</p>
<p>Her tarafı çim yaparız.</p>
<p>Yürüme yolları olur.</p>
<p>Küçük lokantalar, kafeler, kahvehaneler açarız.</p>
<p>Süleymaniye’nin, Fatih Camii’nin çevrelerini yeniden düzenleriz, Kapalıçarşı’yı elden geçiririz, Mısır Çarşısı’nı güzelleştiririz, Haliç’i temizleriz, bir yanda bütün efsaneleriyle Eyüp Sultan, bir yanda Patrikhane olur.</p>
<p>Bursa’yı, otomotiv ve tekstil sanayiinin yanı sıra modanın merkezi haline getiririz.</p>
<p>İzmit Körfezi’ni temizleriz.</p>
<p>Dünyanın en güzel koylarını yeniden yapılandırırız.</p>
<p>Buralar bir cennete dönüşür.</p>
<p>Eminim, Güneydoğu’da, Karadeniz’de, Ege’de, Akdeniz’de, Orta Anadolu’da da benim aklıma gelebileceklerden çok daha çekici projeler ortaya çıkar.</p>
<p>Olağanüstü zengin tarihimizle günümüzü birarada yaşatabiliriz.</p>
<p>Estetik düzeyimiz, yaşam kalitemiz düzelir.</p>
<p>Gözümüzü Ankara’daki saçma sapan çekişmelere dikmektense kendi bölgemizdeki sorunlarla, gündelik hayatımızla ilgileniriz.</p>
<p>Bence bölgesel özerklikler bize daha iyi bir hayat sağlar, paralar daha akıllıca harcanır.</p>
<p>Özerklik, “bayrak” konusundan çok daha kapsamlı bir tartışma bence.</p>
<p>Neden tartışmayacağız bunları?</p>
<p>Kürtler belediyelerinin önüne bayraklarını asmasın diye mi?</p>
<p>ahmetaltan111@gmail.com</p></div>

Kaynak: [taraf.com.tr](m), [web.archive.org (arşiv bağlantısı)](http://web.archive.org/web/20100815040613/http://taraf.com.tr:80/ahmet-altan/makale-marmara-ozerk-bolgesi.htm)
