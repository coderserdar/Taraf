# Futbol ve hayat

*Ahmet Altan 27.06.2010*

<div class="yazi"><p>Futboldan çok hayat dersi çıkar.</p>
<p>Sadece oyundan zevk almaz, zamanlamanın ve tercihlerin önemini de kavrarsınız.</p>
<p>Planın, sistemin ve aklın belirlediği bir çerçeve içinde başlayan oyunun ancak bunlara zekâ ve sezgi katılırsa bir anlam taşıyacağını görürsünüz.</p>
<p>Teknik adamlar ne kadar akıllı planlar yaparlarsa yapsınlar, topun ve diğer oyuncuların hareketlerini birarada değerlendirecek bir sezgi yoksa oyuncularda, o akıl pek işe yaramaz.</p>
<p>Düşünmekle yapmak arasındaki ilişkiyi görürsünüz.</p>
<p>Beceriksizlik ve dikkatsizliğin öfkeyi ve hırçınlığı yarattığını fark edersiniz.</p>
<p>Çok ders çıkar futboldan.</p>
<p>Hatta siyaseti ve dünyanın gelişimini anlamaya bile yardım eder.</p>
<p>Bana sorarsanız, çağımızdaki gelişmeleri en önce kavramış ve bu gelişmeyi günlük yaşama en iyi biçimde aksettirmiş en muhteşem örnektir futbol.</p>
<p>Küreselleşme denen şeyin ne olduğunu futboldan daha iyi anlatabilecek bir örnek bulmanın zor olduğunu düşünürüm.</p>
<p>Futbola meraklı olanlar, bu son dünya kupasını seyrederken, milli takımlar arasında bir tane bile Barcelona ya da Chelsea ayarında takım olmadığını söylerler size.</p>
<p>Birçok kulüp takımı, dünya kupasına katılan milli takımların çoğundan daha iyi top oynar, daha çok zevk verir.</p>
<p>Para açısından bakarsanız, hiçbir kulüp, milli takımlarının giderlerini karşılayan devletler kadar zengin değildir.</p>
<p>Devletlerin imkânları daha geniştir ama kulüplerin takımları artık daha iyidir.</p>
<p>Neden?</p>
<p>Devletler, ellerindeki imkânları “mecburiyetlere” bağlı olarak kullanırlar.</p>
<p>Kulüplerin bu tür mecburiyetleri yoktur.</p>
<p>Dünyanın en gelişmiş, en müthiş ligine sahip olan İspanya’nın şampiyonu Barcelona, Arjantinli Messi’yi, İsveçli İbrahimoviç’i takımında oynatabilir.</p>
<p>Hangi ırktan, hangi milletten futbolcu oynatacağına kendisi karar verir.</p>
<p>Kupadan daha ilk maçlarda elenen İtalya’nın şampiyonu olan ve Avrupa Şampiyonluğu’nu da kazanan Inter’de neredeyse bir tane bile İtalyan oyuncu yoktur.</p>
<p>Milli takımlar “ulusaldır.”</p>
<p>Kulüp takımları “uluslararası”dır.</p>
<p>Onun için kulüp takımları milli takımlardan iyidir.</p>
<p>Uluslararası olan, küreselleşmiş olan, ulusal olanı yener.</p>
<p>Aslında “milli” takımlar bile “ulusallık” anlayışını en azından “hocalar” düzeyinde yıktılar, milli takımların çoğunu “yabancı” hocalar çalıştırıyor, kimse Fildişi Sahili’ni Fildişi Sahili’nden biri yönetsin demiyor.</p>
<p>Türk Milli Takımı bile Hollandalı bir teknik adama teslim edildi.</p>
<p>Ben aslında siyasette de “futbol” örneklerinin kullanılması gerektiğine inanırım.</p>
<p>İngilizlerin Arsenal takımını bir Fransız, İspanyolların Real Madrid takımını bir Portekizli, Galatasaray’ı bir Hollandalı yönetebiliyorsa, en azından dünyadaki şehirlerin belediye başkanları da “yabancı” olabilmeli.</p>
<p>Her şehir, futbol kulüpleri gibi kendine bir “yönetim kurulu” seçer, o yönetim kurulları da dünyanın en iyi belediye başkanlarını bulup transfer eder.</p>
<p>Yönetim kurulunun başarısı, en iyi yöneticiyi bulmasıyla belirlenir.</p>
<p>Yöneticilik, profesyonel bir iş olur.</p>
<p>İyi yönetemeyen, kentlerin hayatını güzelleştiremeyen bir daha iş bulamaz.</p>
<p>Şimdi örnek olarak sadece belediye başkanlarından bahsediyorum ama çok da uzak olmayan bir zamanda “devlet” yönetimlerinin de “profesyonelleşeceğini” ve öyle de olması gerektiğini düşünüyorum.</p>
<p>Bir ülkeyi en iyi biçimde sadece o ülkenin vatandaşlarının yöneteceğine doğrusu ben pek inanmıyorum.</p>
<p>Bir Türk olan Kenan Evren’i ya da Süleyman Demirel’i düşünün.</p>
<p>Türkiye’yi daha iyi yönetecek insanlar yok muydu dünyada?</p>
<p>Ya da büyük bir yolsuzluk skandalıyla görevinden uzaklaştırılan Nixon’ı ya da yanlış kararlarıyla dünyayı ve Amerika’yı altüst eden Bush’u düşünün.</p>
<p>Bu adamlar sadece Amerikalı oldukları için, kendilerinden çok daha iyi yabancı yöneticiler olmasına rağmen Amerika’nın başına geldiler.</p>
<p>Eğer aynen futbolda olduğu gibi şehirleri ve devletleri de “profesyoneller” yönetse, yönetim yarışlarında, seçimlerinde saçma sapan hamaset edebiyatı biter, “yönetici adayları” sadece projeleriyle yarışırlardı, yolsuzluklarını, beceriksizliklerini nutukların arkasına saklayamazlardı.</p>
<p>Siyaset, anlayış olarak futboldan çok daha geride bugün, yöneticiler “rekabeti” mümkün olduğu kadar “dar” tutabilmek için futboldaki anlayışı büyük bir dirençle reddediyorlar.</p>
<p>Bir düşünsenize, kent ve devlet yöneticiliği “uluslararası” rekabete açılsaydı, bugün yönetici olan kaç kişi işine devam edebilirdi? </p>
<p>Dedim ya, futboldan çok ders çıkar.</p>
<p>Üstelik seyri de heyecanlıdır.</p><b><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-futbol-ve-hayat.htm), [web.archive.org (arşiv bağlantısı)](http://web.archive.org/web/20100630014447/http://www.taraf.com.tr:80/ahmet-altan/makale-futbol-ve-hayat.htm)
