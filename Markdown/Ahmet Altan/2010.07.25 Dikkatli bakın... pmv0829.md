# Dikkatli bakın...

*Ahmet Altan 25.07.2010*

<div class="yazi"><p>Sadece Türkiye tarihinde değil, dünya tarihinde de pek rastlanılmamış olaylar yaşıyoruz.</p>
<p>Bir ordunun generallerinin neredeyse onda biri “darbe” suçlamasıyla tutuklanıyor.</p>
<p>Bunca kalabalık bir general kadrosunun “darbe” işlerine bulaşması dehşet verici ama bunun kadar dehşet verici başka gerçekler de var.</p>
<p>Generallerin tutuklanmasına neden olan darbe planları ne zaman yapılmış?</p>
<p>Yedi yıl önce.</p>
<p>Bu darbe girişimi nasıl ortaya çıktı?</p>
<p>Yayın hayatına başlayalı daha üç yıl bile olmamış, bin bir sıkıntıyla boğuşan, dar kadrolu, tirajı elli bin olan küçük bir gazetenin “darbe planlarını” yayımlamasıyla.</p>
<p>Çok daha geniş imkânları bulunan, yüzlerce milyon dolarlık bütçelerle yönetilen, herhangi bir bürosunun eleman sayısı bile <i>Taraf</i> gazetesinin tüm elemanlarından daha fazla olan “büyük” gazeteler neden yedi yıl boyunca bu planları yayımlamamışlar?</p>
<p>Bu darbeyle ilgili hiçbir şey duymamışlar mı?</p>
<p>Duymuşlar.</p>
<p>Bazıları günlüklerine kaydetmiş bunları, bazıları yazılarının satır aralarına saklamış.</p>
<p>Neden gerçekleri halktan gizlemişler?</p>
<p>Darbenin kendisi kadar dehşet verici olan gerçeklerden biri “medyanın” bu darbe yandaşlığı.</p>
<p>Biliyorlar, yazmıyorlar.</p>
<p>Sadece darbeyi değil “devletin” içindeki daha birçok çarpılmayı biliyorlar ama okuyucularına söylemiyorlar.</p>
<p>Okuyucularını kandırıyorlar.</p>
<p>Bildiklerini sakladıkları gibi, onların bildiklerini yayımlayan bir gazete çıkarsa ona da saldırıyorlar.</p>
<p>Biz “Balyoz” planlarını yayımladığımız zaman neler yazdıklarını bir hatırlayın.</p>
<p>Neredeyse o “planları” bizim hazırladığımızı söyleyeceklerdi.</p>
<p>Enerjilerinin büyük bir kısmını “darbe” haberlerini yalanlamaya harcamışlardı.</p>
<p>Bu kadar yalancı ve sahtekâr bir medya olursa o ülkede defalarca darbe yapılır elbette.</p>
<p>Generaller kimden ya da neden korkacaklar ki?</p>
<p>Geçenlerde bir televizyonda konuşan iki gazeteciye rastladım, biri, “sahtecilikten” yargılanan bir albayın “orduyu savunmasına” kızıyordu ve inanmayacaksınız ama aynen şöyle söyledi:</p>
<p>“Adam yüz kızartıcı suçtan yargılanıyor kardeşim, öyle darbeden falan değil...”</p>
<p>O gazeteciye “darbe” yüz kızartıcı bir suç olarak gözükmüyordu.</p>
<p>Medyasının hali bu.</p>
<p>Peki ya Genelkurmay?</p>
<p>Neden Genelkurmay yedi yıl boyunca bu darbe girişimini ortaya çıkarmadı, neden “darbecileri” kendi içinden ayıklamadı, neden onları sürekli terfi ettirdi?</p>
<p>Darbecilikle suçlanan generallerden birini daha önceki gün Genelkurmay, “kahramanlıklarını” ballandırarak savunmaya çalışıyordu.</p>
<p>O general, kendi gömdükleri mayınlarla kendi askerlerinin öldüğü ortaya çıktığında “olur böyle şeyler” diyen, “PKK’lıların geldiğini gördük ama kaçakçı sandık” diye açıklama yapan bir general.</p>
<p>Genelkurmay bunların hesabını soracağına tam aksine “koruyuculuğunu” yapıyor.</p>
<p>Bu da yetmiyor, “terör örgütü” yönetmekten sanık bir ordu komutanını Genelkurmay Başkanı bizzat ziyaretine giderek koruma altına almaya çalışıyor.</p>
<p>Sanık orgeneralin “jandarma komutanı” olacağına dair şayialar çıkıyor.</p>
<p>Böyle bir Genelkurmay olur mu?</p>
<p>Çarpık bir sistemi korumaya çalışırken medyası da, ordusu da çarpılmış.</p>
<p>Siyaset kurumu ise bunların üstüne hiç gitmemiş.</p>
<p>CHP, MHP gibi partiler bu sistemi savunmuş.</p>
<p>Sadece AKP, o da Şemdinli skandalındaki utanç verici işbirliği denemesinde hüsrana uğrayıp “sistemle” asla anlaşamayacağını anladıktan sonra “demokrat” adımlar atıp, sistemin kenarından köşesinden de olsa değişmesi için harekete geçmiş.</p>
<p>Yüksek yargı ise bu darbeleri, darbe girişimlerini, muhtıraları hiç soruşturmamış.</p>
<p>Darbelerin ve darbecilerin etrafında kilitlenmiş böyle bir yapı kırılıyor şimdi.</p>
<p>Küçücük bir gazete bu yapının kırılmasında önemli bir rol oynayabiliyor çünkü bu yapı gerçek bir temele dayanmıyor, medyası, ordusu, siyaseti, yargısı gerçek değil bu sistemin.</p>
<p>Bugüne dek hiç sorgulanmadığı için güçlü gözükmüş, kendi halkına çok çile çektirmiş, kof bir sistem var karşımızda.</p>
<p>Elele verdiğimizde bu sistemi değiştirebiliriz.</p>
<p>Değişim için uzattığınız elinizi kimin tutup, kimin boşta bıraktığı ise size “kimin” bu sistemden, kimin değişimden yana olduğunu açıkça gösterecektir.</p>
<p>Gerçekler çağına giriyoruz.</p>
<p>Seksen yıllık bir saltanatın arkasında gizli olanlar birer birer aydınlanıyor.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-dikkatli-bakin.htm), [web.archive.org (arşiv bağlantısı)](http://web.archive.org/web/20100727021957/http://www.taraf.com.tr:80/ahmet-altan/makale-dikkatli-bakin.htm)
