# Ecdat

*Ahmet Altan 28.11.2012*

<div class="yazi"><p>Kabul edelim ki biz Türkler pek bir şey <b>“icat”</b> edemeyiz ama iyi uydururuz.</p>
<p>Belki en palavracıları en yukarılara çıkarmamızın nedeni de budur, belki de siyaseti de bir uydurma yarışması sanıyoruz.</p>
<p>En iyi uydurduğumuz şeylerin arasında herhalde <b>“tarih” </b>güzide bir yer tutar.<br/><br/><b>“Ecdadımız”</b> palavraları kabul edeyim ki ben en çok sevdiklerim arasındadır.</p>
<p>Bizim <b>“ecdadımız”</b> dediğimiz halifelerimiz efendilerimizin, o <b>“attan inmeyen”</b> padişahlarımızın hemen hemen hepsinin dedesinin Hıristiyan olduğunu hatta bir kısmının da papaz olduğunu biliyorsunuz değil mi?</p>
<p>Aranızdan bir kişinin, Başbakan da dâhil, Kanunî’nin dedesinin adını bilmediğine eminim.</p>
<p>II. Bayezid diye öyle öyle bilgiç bilgiç gülümsemeyin, o babasının babası, annesinin babası kimdi?</p>
<p>Peki, halife efendilerimizin sarayı Topkapı’nın bahçesinde neden bir kilise var?</p>
<p>Peki, bizim ecdadımız dediğimiz Osmanlı’dan önceki atalarımız kimler?</p>
<p>Osmanlı kim peki?</p>
<p>Osmanlı’nın Kayı Aşireti’nden çıktığını biliyorsunuz diyelim, Kayı Aşireti hakkında ne biliyorsunuz?</p>
<p>Çok fazla bir bilginiz olamaz çünkü tarihte de çok fazla bir bilgi yok,  Kayı Aşireti’nin varlığı bile kuşkulu.</p>
<p>Biraz daha geriye gidelim.</p>
<p>Osmanlı 1299’da kuruldu, Türkler Anadolu’ya 1071’de geldi.</p>
<p>Alparslan’la birlikte Anadolu’ya kaç Türk geldi?<br/><br/><b>“Türkler kim”</b> sorusunu atlayıp başka soruya geçelim.</p>
<p>Bugün <b>“Türk”</b> olduğunu söylediğimiz 70 milyon insan Alparslan’la birlikte gelen <b>“Türklerin”</b> özbeöz çocukları mı?</p>
<p>Yoksa biz o gelen Türklerle Anadolu’da o zamanlarda yaşayan Bizanslıların, Ermenilerin, Rumların, Kürtlerin ortak çocukları mıyız?</p>
<p>Nasıl oluyor da <b>“ecdadımız”</b> sadece Türkler ve Müslümanlar oluyor o zaman?</p>
<p>Ecdadımız arasında Bizanslılar yok mu?<br/><br/><b>“Kahpe Bizans”</b> demek neden ecdadımıza hakaret sayılmıyor?</p>
<p>Çünkü tarihi uyduruyoruz.</p>
<p>Kendimize Türk ve Müslüman bir tarih yazıyoruz.</p>
<p>Anadolu’nun bütün halklarını, koskoca Bizans’ı yok sayıyoruz.</p>
<p>Sanırsın ki hayat Anadolu’da Alparslan’ın ordusuyla başladı.</p>
<p>Tabii tarihi böyle uydurmaya başlayınca her şeyi uyduruyoruz.</p>
<p>Osmanlı padişahları da başka bir uydurmanın konusu oluyor.</p>
<p>Bugüne kadar Kemalistler bir tarih uyduruyordu, şimdi sıra muhafazakârların tarih uydurmasına geldi.</p>
<p>Onlara göre Osmanlı padişahları attan inmeyen, öpüşmeyen, sevişmeyen, başını duadan kaldırmayan pirifâniler.</p>
<p>Halife II. Selim’in lakabı <b>“sarhoş Selim”</b>, IV. Murat içkiden öldü.</p>
<p>Siz halifelerin payitahtı İstanbul’a gelen içki miktarını hiç merak ettiniz mi?</p>
<p>O zamanlar yapılan <b>“ithalatın”</b> kayıtları var, merak ediyorsanız bir bakarsanız.</p>
<p>Halifelerin haremleri kadınlarla doluydu.</p>
<p>O haremdeki kadınlardan sadece biriyle mi beraber oldu padişahlar?</p>
<p>Havuz âlemleri yapmadılar mı?</p>
<p>Sarayda kadınlar entrikalara karışmadılar mı?</p>
<p>Hadi sizin güzel hatırınıza <b>“içoğlanlar”</b> meselesine hiç girmeyeyim.</p>
<p>Biz böyle her başbakana göre yeni bir tarih uyduracaksak yandık.</p>
<p>Her devletin <b>“resmî tarihi”</b> vardır, her toplumun tarihi utançlarla dolu olduğu için onların bir kısmını <b>“değiştirir”</b> resmî tarih.</p>
<p>Ama insanoğlunun <b>“cahil”</b> kalmasını sanatçılar, bağımsız tarihçiler önler, onlar gerçekleri anlatır.</p>
<p>Bir toplum da resmî tarihin yalanlarından arındıkça gelişir ya da geliştikçe yalanlardan kurtulur.</p>
<p>Tarihi bir <b>“fetiş”</b> hâline getirmek, <b>“putunu kendi yapar, kendi tapar”</b> usulü bir tarih uydurup o tarihe tapınmak, geri kalmışlığın en belirgin özelliklerindendir.</p>
<p>Kendi kendimizi böyle bir geriliğe, böyle zavallı bir ezikliğe mahkûm etmenin ne âlemi var anlamıyorum, iyisiyle kötüsüyle koca bir tarihin çocuklarıyız, iki büyük imparatorluğun ortak topraklarında yaşıyoruz, o imparatorlukların mirasçısıyız.</p>
<p>Bugün zevkle dinlediğiniz <b>“alaturka”</b> müziğin kaynağı Bizans’tır.</p>
<p>Osmanlı devlet <b>“geleneklerinin”</b> ve yönetim tarzının önemli bir kısmı Bizans’tan ödünç alınmıştır.<br/><br/><b>“Ecdadımızın”</b> bütün <b>“ecdatlar”</b> gibi iyi yanı da vardır, kötü yanı da, böyle kendimize bir tarih uydurup, bir de o uyduruk tarihin kalıplarına sığmayanları savcılara şikâyet etmek, ecdadımızın öpüşmesinden, sevişmesinden çok daha utanç verici bir zavallılığı ortaya koyar.</p>
<p>Gerçeklerden korkacak bir şey yok.</p>
<p>Her toplumun imreneceği kadar zengin bir tarihiniz var, o tarihin içinde her ırktan, her dinden <b>“ecdat”</b> yer alıyor, insanlığın her hâli var orada.</p>
<p>Sahip olduğunuz tarihin zenginliğiyle övünün, palavralarla övünmekten daha iyidir.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-ecdat.htm), [web.archive.org (arşiv bağlantısı)](http://web.archive.org/web/20131029204819/http://www.taraf.com.tr/ahmet-altan/makale-ecdat.htm)
