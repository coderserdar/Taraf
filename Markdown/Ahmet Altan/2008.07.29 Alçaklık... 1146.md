# Alçaklık...

*Ahmet Altan 29.07.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>İnsanın kendini öfkeden ve acıdan kopartıp, sadece aklın çizgisinde yazı yazması çok zor böyle zamanlarda.</p><br/>
<p>O küçük Aleyna’nın resmini görüp de soğukkanlılığını koruması pek mümkün değil.</p><br/>
<p>Keder bütün ruhunuzu parçalayıp en altta saklı olana, o koyu ve mutlak vahşete ulaşıyor, intikam almak, o insanları öldüreni bulup ona acı çektirmek istiyorsunuz.</p><br/>
<p>Çok insani bir ıstırap, nerdeyse hayvani bir şiddet tutkusuna dönüşebiliyor.</p><br/>
<p>Bunu kendimden biliyorum.</p><br/>
<p>Duygularımı anlatmaya kalksam ortaya çıkacak olan beni de, sizi de ürkütür.</p><br/>
<p>Buna izin vermemem gerektiğini biliyorum.</p><br/>
<p>Bu alçakça saldırıyı yapan her kimse, onun isteği de beni bir hayvana dönüştürmek zaten.</p><br/>
<p>İtiraf edeyim ki dönüştürüyor da...</p><br/>
<p>Bir hayvan gibi hissedip, bir insan gibi yazmaya uğraşıyorum.</p><br/>
<p>Çünkü kendimi duygularıma bıraktığımda, bunu yapanları kendi ellerimle parçalama isteğime gem vuramadığımda, intikam isteğinden kurtulamadığımda, hayvani bir vahşetin esiri olduğumda, bir hayvan gibi güdüleceğimi, yönlendirileceğimi de hissedebiliyorum.</p><br/>
<p>Amaç da bu herhalde.</p><br/>
<p>Beni ve benim gibi hisseden milyonlarca insanı “bir hedefe” yönlendirmek, saldırtmak.</p><br/>
<p>Bu öfkeyle, doğruyu yanlıştan ayırma ihtimalim çok da fazla değil.</p><br/>
<p>Aklın o soğuk ama koruyucu limanına sığınmaya çabalıyorum.</p><br/>
<p>Kim yaptı bunu, diye soruyorum.</p><br/>
<p>Niye yaptı, diye soruyorum.</p><br/>
<p>Güngören’deki o yoksul ve masum insanları öldürmesinin amacı neydi, diye soruyorum.</p><br/>
<p>Gündemi değiştirmek istediklerinin farkındayım.</p><br/>
<p>Türkiye’nin en büyük hukuki operasyonu olan Ergenekon’u bir anda kenara itti birileri.</p><br/>
<p>Bunu insanları öldürerek yaptı.</p><br/>
<p>Saldırının hemen ardından, saldırgan olarak PKK gösterildi.</p><i><br/>
</i><p>Hürriyet gazetesi açıkça PKK’nın sorumlu olduğunu yazdı, İstanbul Valisi PKK’nın adını söyledi, polis PKK’dan kuşkulandığını ima etti, Başbakan isim vermeden PKK’yı gösterdi.</p><br/>
<p>Eğer bunu PKK yaptıysa, Kürt halkından bütün bağlarını kopartmış, Kürtler’i hedef göstermiş, etnik bir çatışmaya yol açacak bir adımı bilinçli olarak atmış demektir.</p><br/>
<p>Bu yaptığı, insanlığa olduğu kadar Kürtler’e de ihanettir bence.</p><br/>
<p>Ve, “derin devletin” emrinde olduğu yolundaki söylentileri doğrulamış olur.</p><br/>
<p>Ama PKK’nın her sözcüsü, askerî ve sivil kanadı, ardı ardına açıklamalar yaparak, “biz yapmadık” diyor.</p><br/>
<p>İnkâr edecekleri bir eylemi neden yapsınlar?</p><br/>
<p>Bunun cevabını bilemiyorum.</p><br/>
<p>Ama herkes ortaklaşa böyle bir yanılgı içinde olabilir mi, onu da kestiremiyorum.</p><br/>
<p>Acaba PKK’nın içinde, derin devletle işbirliğine girmiş bağımsız bir grup var mı, ona da kesin bir cevap verecek bilgilere sahip değilim.</p><br/>
<p>Kimin yaptığı konusunda bir fikrim yok.</p><br/>
<p>Şu yaptı diyemeyeceğim gibi şu yapmadı da diyemem.</p><br/>
<p>Ama kesin olarak bildiğim bir şey var.</p><br/>
<p>Bunu her kim yaptıysa, yakalanmakta olan çetelere, derin devlet uzantılarına yardım etmek için yaptı.</p><br/>
<p>Saldırının düzenlenmesindeki o soğukkanlı alçaklık, o korkunç planlama, yapanların “profesyonel” olduklarını gösteriyor.</p><br/>
<p>Özel bir eğitimden geçirilmiş olmalılar.</p><br/>
<p>Onları oraya, insanları öldürmeye gönderenler, büyük bir kargaşa, öfke ve toplumsal çatışma yaratma amacıyla göndermişler.</p><br/>
<p>Böyle bir karmaşa kime yarar?</p><br/>
<p>Demokrasiye yaramayacağı kesin.</p><br/>
<p>Bu tür saldırılar, “otoriter” yönetimlerin yolunu açmak için gerçekleştirilir çünkü.</p><br/>
<p>Bu saldırıyı düzenleyenlerin amacı da bu olmalı.</p><br/>
<p>Demokrasiye doğru yol almaya çalışan Türkiye’yi demokrasiden uzaklaşacağı bir yere çekmek.</p><br/>
<p>Böylesine derin bir keder ve öfke hissederken insanın savrulması, intikam alabilmek için her yolu mubah görmesi mümkündür.</p><br/>
<p>Tabii, şu Amerika’daki ünlü Hudson Enstitüsü’nde yapılan toplantıda konuşulan senaryolardan birinde, “Beyoğlu’ndaki postanenin önünde bir bomba patlasa, elli kişi ölse, ne olur” sorusunun tartışıldığını da hatırlıyor insan.</p><br/>
<p>O senaryonun içinde bazı suikastların yapılması da vardı.</p><br/>
<p>Bilmiyorum, o hazır senaryolardan biri mi yürürlüğe kondu.</p><br/>
<p>Arkasından suikastlar mı gelecek?</p><br/>
<p>Büyük şehirlerin varoşlarında Türk-Kürt çatışmaları mı? </p><br/>
<p>Sonra sınırötesi operasyonlar...</p><br/>
<p>Ve otoriter bir yönetim mi?</p><br/>
<p>Bu saldırıyı düzenleyenlerin bir planı olmalı.</p><br/>
<p>Bunun ne olduğunu tahmin edip ona göre davranmalıyız.</p><br/>
<p>Kendimizi sokaklara atıp intikam gösterileri yapmak yerine, belki doğru soruları sormalıyız kendimize.</p><br/>
<p>Kimin çıkarı var o masum insanların ölümünde?</p><br/>
<p>Böylesine öfke, acı, intikam isteği ve hayvani bir vahşetle doluyken bunlardan sıyrılıp aklın soğuk duvarları arasına sığınmak kolay değil, bunu kendimden biliyorum.</p><br/>
<p>Ama o ölenlerin intikamını alacaksak, bunu yapanlara bunun bedelini ödeteceksek, bunu öfkeyle yapamayacağız.</p><br/>
<p>Bunun için aklımız lazım bize.</p><br/>
<p>O minicik Aleyna’nın hatırına, ben aklın, öfkemi hiç de yatıştırmayan yol göstericiliğine razı olacağım.</p><br/>
<p>Ve, soracağım, kimin işine yarıyor bu ölümler?</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1383.htm), [web.archive.org (arşiv bağlantısı)](http://web.archive.org/web/20090905084245/http://www.taraf.com.tr:80/makale/1383.htm)
