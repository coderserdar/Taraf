# İki kelime

*Ahmet Altan 28.10.2010*

<div class="yazi"><p>İnsanoğlunun söyleyebileceği en korkunç ve en sarsıcı cümlenin iki kelimelik bir cümle olduğuna <i>Macbeth</i>’i ilk kez okuduğumdan beri inanırım.</p>
<p>– Beni öldürdüler.</p>
<p>Daha ölmeden kendi ölümünü kabullenip bunu söylemek, herkes gibi <b>“öleceğini”</b> değil de herkesten çok farklı olarak <b>“öldüğünü”</b> bilmek, hâlâ hayattayken kendini bir <b>“ölü”</b> olarak görmek, canlı bedeninde dolaşan ve biraz sonra bütün o bedeni esir alacak olan ölümü hissetmek ve <b>“öldüğünü”</b> henüz hayattayken haber vermek beni her zaman derinden yaralar.</p>
<p>Márquez’de aynı cümleye rastladığımda da aynı duyguları hissetmiştim.</p>
<p>Bunun gerçek hayatta tekrarlanması, belki de hayatında hiç Shakespeare ya da Márquez okumamış birinin, korkunç bir işkenceden geçtikten sonra abisine son kez seslenerek, <b>“beni öldürdüler”</b> demesi, bu kez sadece canımı yakmadı, aynı zamanda beni utandırıp kederlendirdi.</p>
<p>Bizim Veysi Polat’ın bugün okuyacağınız haberi, 1992 yılında köylülere işkence yapan ve aralarından birini öldüren bir asteğmenin müebbet hapse mahkûm oluşunu anlatıyor.</p>
<p>Öldürülen Abdulkadir Kurt’la birlikte gözaltına alınan ve onunla birlikte işkence gören abisi Musa Kurt, kardeşinin son anlarını anlatırken, <b>“kardeşim Abdulkadir’le aynı nezarethanedeydik. Akşam saat 22 sıralarında iki kişi gelip götürdü. Bir süre sonra da iki askerin kolunda geri getirdiler. Durumu çok kötüydü. Kürtçe ‘bira ez kuştim- abi beni öldürdüler’ diyordu. Durumu çok kötüydü”</b> diyor.</p>
<p>Bu Kürtçe lafı hiç unutmayacağım.<br/><br/><b>“Bira ez kuştim.”<br/><br/></b><b>“Abi, beni öldürdüler.”</b></p>
<p>Öldürülen Abdulkadir’le birlikte gözaltına alınıp işkenceden geçtikten sonra savcılığa çıkarılan on bir köylüyü görünce savcı, <b>“bunların ne günahı var”</b> deyip hepsini serbest bırakmış.</p>
<p>Bir suçu olmayan, savcılıkta serbest bırakılacak biri, bir asteğmenin işkencesiyle ölüyor.</p>
<p>Biz, on sekiz yıl önce 36 yaşındaki bir köylünün ağır işkencelerle öldürüldüğünü, son sözlerinin <b>“bira ez kuştim”</b> olduğunu hiç bilmedik, hiç duymadık.</p>
<p>Oralarda olanlarla hiç ilgilenmedik.</p>
<p>Biz hiç <b>“bilmediğimiz”</b> için o köylüyü öldüren asteğmen on sekiz yıl boyunca serbest dolaştı.</p>
<p>Ancak şimdi müebbede mahkûm oldu.</p>
<p>O köylünün ölümünden elbette ona işkence yapanlar sorumlu ama o asteğmene <b>“işkence yapabileceği, insanları öldürebileceği”</b> güvenini veren, onun on sekiz yıl boyunca özgürce dolaşmasını sağlayan bizim <b>“bilinçli”</b> cehaletimiz değil mi?</p>
<p>Biz, oralarda, <b>“uzaklarda”</b> neler yaşandığını merak etseydik, insanlara sahip çıksaydık, o asteğmen günahsız bir köylüyü bir gece yarısı işkencehaneye alıp, korkunç acılar çektirerek öldürebilir miydi?</p>
<p>Buna cüret edebilir miydi?</p>
<p>Edemezdi.</p>
<p>Ama biz hiç ilgilenmedik olup bitenlerle, yaşanan vahşete bilerek isteyerek arkamızı döndük, bilmemeyi tercih ettik.</p>
<p>İkinci Dünya Savaşı’ndan sonra birçok Alman, NAZİ’lerin yaptıklarını bilmediklerini söylemişlerdi, kendi vicdanlarını bu <b>“bilinçli”</b> cehaletle yatıştırmaya çalışmışlardı, o zaman dünyanın birçok aydını, bu <b>“cehaleti”</b> gizli bir işbirliği olarak değerlendirmişti.</p>
<p>Bilmiyorlardı çünkü bilmek istemiyorlardı.</p>
<p>Bizim durumumuz da biraz öyle değil mi?</p>
<p>Cehaletimiz, aslında gizli bir suç ortaklığının üstünü örtmek için kullandığımız bir bahane, bilmiyorduk çünkü bilmek istemiyorduk.</p>
<p>Bir geceyarısı kanlar içinde getirilen adamı, onun <b>“bira ez kuştim”</b> deyişini, kardeşinin ölümünü çaresizlikle izleyen ağabeyi düşünün.</p>
<p>Bunu bilmek istiyor muydunuz?</p>
<p>Bunu bilip de hiç tepki vermeden durmak kolay değil, bunu bilip de sessiz kalmak kolay değil ama bunu bilip de ses çıkarmak da kolay değildi o zamanlar.</p>
<p>Onun için bilmedik.</p>
<p>Biz bilmediğimiz için de o adam, <b>“beni öldürdüler”</b> diyerek öldü.</p>
<p>İnsanoğlunun söyleyebileceği en dehşet verici cümle, bu iki kelimelik cümledir benim için.</p>
<p>Shakespeare’in piyesinde öldürülen bir kral, Márquez’in romanında öldürülen bir genç değil Güneydoğu’da öldürülen bir Kürt köylüsü söylüyor bunu.</p>
<p>Akan kan gerçek, ölen gerçek, söylenen söz gerçek.</p>
<p>Bu suç ortaklığının, bu tercih edilmiş <b>“cehaletin”</b> altından kalkmak, o son sözleri unutmak o kadar kolay olmayacak.</p>
<p>O son sözler çınlayıp duracak.<br/><br/><b>“Bira ez kuştim.”</b></p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-iki-kelime.htm), [web.archive.org (arşiv bağlantısı)](http://web.archive.org/web/20101029171444/http://www.taraf.com.tr:80/ahmet-altan/makale-iki-kelime.htm)
