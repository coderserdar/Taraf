# Taş izi

*Ahmet Altan 17.02.2009*

<div class="yazi">İspanyol İç Savaşı sırasında Cumhuriyetçileri destekleyen ünlü şair Lorca’yı faşist Franco’nun adamları yakalarlar. <br/>Askerî bir cemseye koyup şehir dışına götürürler. <br/>Gittikleri yerde kalabalık bir tutuklu grubu vardır. <br/>Mezarlar kazılmıştır. <br/>Askerler, tek tek tutukluların ceketlerinin sağ omzunu kontrol ederler. <br/>Ceketinin sağ omzunda, kumaşın aşınmasından dolayı bir parlaklık oluşmuş tutukluyu hemen bir mezarın başına götürürler. <br/>Tüfek dipçikleri, ateş edenlerin omuzlarında böyle bir parlaklık bırakmıştır çünkü. <br/>Hepsini kurşuna dizerler. <br/>Mezarın başına sürüklenen bir adam ise canhıraş bir şekilde bağırmaktadır. <br/>“Ben tramvay biletçisiyim... Omzumdaki iz, bilet kutusunun kayışının izi.” <br/>O bağırırken tüfekler patlar. <br/>Kimse onun söylediklerini dinlememiştir. <br/>Biletçi mezara düşer. <br/>Diyarbakır’da Kürt çocuklarını yakalayıp avuçlarına bakan polisleri görünce, faşist Franco döneminin İspanya’sını <br/>hatırladım. <br/>Avucunda “taş izi” olan çocuğu “örgüt üyeliğinden” tutukluyorlar. <br/>Çocuklar on iki, on üç, on dört yaşlarındalar. <br/>Avuçlarındaki “taş izinden” alacakları ceza kırk yıla kadar çıkıyor. <br/>Taş izi varsa hayatları bitiyor. <br/>Sayfayı çizen Erkan, “ya çocuklar polisten kaçarken düştülerse,” dedi, “biz çocukluğumuzda koşarken düştüğümüzde avucumuzda taş izi olurdu.” <br/>O biletçiyi kimse dinlemediği gibi “ben koşarken düştüm” diyen çocuğu da herhalde kimse dinlemeyecek. <br/>Ama deyin ki, avucundaki taş izi düştüğü için olmadı da polise taş attığından oldu. <br/>On iki yaşındaki bir çocuğu, “polise taş attı” diye otuz yıl, kırk yıl zindanda yatıracak bir vicdan, bir adalet olabilir mi? <br/>Çocuk bunlar. <br/>Gazze’de İsraillilerin çocukları öldürmesine vicdanları haklı olarak isyan eden insanlarımız, kendi ülkelerinde çocukların kırk yıl hapse mahkûm edilmesine isyan etmiyor mu? <br/>Çocukları öldürmek korkunç. <br/>On iki yaşındaki çocuğu yıllarca zindana kapatmak korkunç değil mi? <br/>Hayatı söndürülen çocuk Kürt olunca vicdanlarımız kilitleniyor mu? <br/>Küçük bir çocuğu yıllarca hapse mahkûm etmenin bir adım ötesi “öldürmek”, cinayetten bir adım öncesi bu <br/>yaşadığımız. <br/>Ölmelerini mi bekleyeceksiniz buna karşı çıkmak için? <br/>Canlılar için acı çeken bir vicdanımız yok mu bizim? <br/>Yoksa vicdanlarınız, Türk çocuğu, Kürt çocuğu, Filistin çocuğu için ayrı ayrı kompartımanlara ve ölçülere mi sahip? <br/>Herkes için ayrı ayrı ölçüler koyan bir vicdana sahip olmanın vicdansızlıktan ne farkı var? <br/>Bakın, bir meseleyi doğru dürüst çözemediğinizde, hayat acı dolu kanlı bir saçmalığa döner. <br/>Bugün yaşadığımız da bu. <br/>Kürt meselesini insanca çözemediğimizden, gittikçe insanlıktan uzaklaşıyoruz. <br/>Avucunda taş izi olan çocuğu zindana koymaya kadar vardırdık işi. <br/>Bir film seyrettiğinizi düşünün. <br/>Gösterici çocuklar olduğunu düşünün. <br/>O çocukları polislerin yakalayıp, avuçlarındaki taş izine bakarak hapse attıklarını düşünün. <br/>O filmi seyrederken kimi tutarsınız? <br/>Polisleri mi, çocukları mı? <br/>“Polisleri” diyenlerle bir işim yok benim. <br/>“Çocukları” diyenlere sormak isterim: <br/>Filmde çocukları tutuyorsunuz da, hayatta niye çocukları tutmuyorsunuz? <br/>Bence asıl tartışmamız gereken bu çocukların niye sokaklara fırlayıp polislere taş attıkları. <br/>Niye Güneydoğu sokakları polislere taş atan çocuklarla dolu? <br/>“Büyükler kışkırtıyor” diyenler çıkacaktır. <br/>O zaman onlara sorayım, “İsraillilere taş atan çocuklar” için de aynı şeyi mi düşünüyorsunuz? <br/>Büyükler kışkırttığı için mi o çocuklar İsraillilere taş atıyor? <br/>Yoksa kışkırtmanın ötesinde, çocukları bile içine çeken başka bir acı mı yaşanıyor? <br/>Güneydoğu’da taş atıyor bu çocuklar. <br/>Hani şu, JİTEM’in sokaklardan, parklardan, adliye kapılarından adam toplayıp enselerine kurşun sıkarak öldürdüğü diyarlardan söz ediyoruz. <br/>Öldürülen insanların yakıldığı, kuyulara atıldığı diyarlardan. <br/>Böyle bir yerde çocukların bile içine sızan bir öfke ve acı birikmez mi? <br/>Siz orada insanları enselerinden vurarak öldüren birini “kahraman” ilan edip madalya verirseniz... <br/>Onun cenazesinde bütün komutanlarınızla gövde gösterisi yaparsanız... <br/>O diyarların çocukları polise taş atmaz mı? <br/>O diyarların çocukları, polislerin ve askerlerin kendilerine “düşman” olduğunu düşünmez mi? <br/>Kürtlere çok acı çektirdik. <br/>Şimdi de son kuşağı, on iki, on üç yaşında olanları “taş izinden” yakalayıp hapishanelere atmaya uğraşıyoruz. <br/>Bu yöntemlerle, bu insafsızlıklarla bugüne kadar bu meseleyi çözebildik mi ki şimdi çözebilelim? <br/>Kürt meselesini çözebilmek için siyasetten önce vicdana ihtiyaç var. <br/>Çocuklar için, büyükler için, ölenler için acı çeken bir vicdana. <br/>İşte asıl soru da bu zaten. <br/>Var mı sizde o vicdan?</div>

Kaynak: [taraf.com.tr](http://www.taraf.com.tr:80/makale/4063.htm), [web.archive.org (arşiv bağlantısı)](http://web.archive.org/web/20100428083005/http://www.taraf.com.tr:80/makale/4063.htm)
