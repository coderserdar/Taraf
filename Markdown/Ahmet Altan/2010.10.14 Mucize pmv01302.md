# Mucize

*Ahmet Altan 14.10.2010*

<div class="yazi"><p>Bütün canlılar içlerinde bir program taşıyorlar.</p>
<p>Ve, o programla çoğalıyorlar.</p>
<p>Düşünsenize, bir damla erkek spermi minicik bir dişi yumurtasıyla buluşuyor, bütünleşiyor ve yumurtadaki programla, spermdeki program birlikte çalışmaya başlıyor.</p>
<p>Yeni bir canlı oluşuyor.</p>
<p>Beyni, akciğerleri, kalbi, midesi, pankreası, dalağı, kan damarları, elleri, kolları, ayakları, parmakları şekilleniyor.</p>
<p>Birkaç istisna dışında bütün insanlarda bu organlar hep aynı yerde.</p>
<p>Kılcal damarlar hep aynı yerlerden geçiyor.</p>
<p>Damarlarda dolaşan kanın miktarı, yapısı herkeste aynı.</p>
<p>Ama tanrı, iki damladan bir canlı inşa etme mucizesiyle yetinmiyor.</p>
<p>Hepsinin kılcal damarlarının dağılımı, karaciğerinin işlemesi birbirine benziyor ama hepsinin bir başka <b>“ruhu”</b>, bir başka zihni, bir başka karakteri oluyor.</p>
<p>Bedensel faaliyetleri nerdeyse tıpatıp aynı ama gene de tümüyle birbirinden farklı milyarlarca insan çıkıyor ortaya.</p>
<p>Tanrı, bununla da yetinmiyor.</p>
<p>Bütün bu insanlara birbirinden farklı parmak izleri veriyor.</p>
<p>Altı milyar birbirine benzemeyen parmak izi yapıyor.</p>
<p>Parmağınızın ucuna bakın, o küçücük yerde altı milyar farklı şekil yaratmanın ne demek olduğunu düşünmek bile, bir insanın nasıl mucizevî bir yaratık olduğunu anlamaya yeter.</p>
<p>Bu mucize binlerce yıldanberi tekrarlanıyor.</p>
<p>O kadar çok tekrarlanıyor ki biz bir <b>“mucize”</b> ile karşı karşıya olduğumuzu unutuyoruz.</p>
<p>Mucize, sıradanlaşıyor bizim gözümüzde.</p>
<p>Kıymetini bilmez hale geliyoruz.</p>
<p>Tanrı mucizelerini yaratıyor ve biz büyük bir nankörlükle o mucizeleri yok ediyoruz.</p>
<p>Aslında, gelişmişlik ve ilkellik, tanrının mucizesine gösterilen özende billurlaşıyor.</p>
<p>İnsan denen mucizenin kıymetini bilmek, gelişmişliğin en önemli işareti.</p>
<p>İlkellik ise, o mucizenin değerini anlamamak ve insanlara hor davranmakla gösteriyor kendini.</p>
<p>Bu açıdan baktığımızda, Şili’deki 33 madenciyi yedi yüz metre toprak altından kurtarmak, herhalde insanlık tarihinin en büyük <b>“ibadetlerinden”</b> biri.</p>
<p>Tanrının yarattığına gösterilen bu özen, onun mucizesine gösterilen bu saygı, insan canını kurtarmak için sarf edilen bu emek, sadece bir gelişmişliğin, insan değeri bilmenin değil, o insanları yaratan <b>“kudrete”</b> duyulan saygının da en büyük göstergesi.</p>
<p>Bilmiyorum dindarlar ne düşünür, ne der ama hangi ibadet, hangi ayin, tanrının yüceliğine, yaratıcılığına, kudretine, eserlerine daha fazla saygı gösterebilir, onu daha fazla memnun edebilir?</p>
<p>Bir de tersini düşünün.</p>
<p>İnsan canına değer vermemeyi düşünün.</p>
<p>İnsanlarınızın yeraltında kalmasına, binlerce ton toprağın altında ezilip yok olmasına, o mucizenin parçalanmasına göz yummayı düşünün.</p>
<p>Bundan daha büyük bir günah olabilir mi?</p>
<p>Böyle baktığınızda, Şili’de kutsal bir ibadetle insanlar kurtarılırken, en büyük günahlar bizim topraklarımızda işleniyor.</p>
<p>Ölmemesi mümkünken sadece aldırmazlık yüzünden ölen her insanla birlikte hepimiz büyük bir günaha girmiş, bir mucizeye ihanet etmiş olmuyor muyuz?</p>
<p>Tanrı, kâinatı tasarlayan, onun içindeki mucizeleri şekillendiren büyük ve eşsiz bir sanatçı gibi gözükür bana.</p>
<p>Her gün gidip o <b>“sanatçının”</b> önünde eğilen, onu selamlayan, ona hürmet eden ama onun eserlerine kabaca, barbarca, aldırmazca davranan, onun mucizelerini hiçe sayan insanlar düşünün.</p>
<p>O <b>“sanatçı”</b>, mucizelerine kötü davrananları sever miydi?</p>
<p>Sadece <b>“kendisine”</b> değil <b>“eserlerine”</b> de saygı gösterilmesini beklemez miydi?</p>
<p>Dindarlar cehaletimi bağışlasınlar ama ben, dinin, sadece tanrıya değil, onun eserlerine de saygı gösterilmesi anlamına geldiğine inanıyorum.</p>
<p>Bir insanın canını kaybetmesine göz yummak da değil sadece, o insanın mutluluğuna engel olmak, onun haklı isteklerini yok saymak, onu acılara ve kederlere terk etmek de bana büyük bir günah gibi gözüküyor.</p>
<p>Her insan tanrının bir eseriyse, onun bir mucizesiyse eğer, o esere saygısızlık etmek tanrıya da saygısızlık etmek anlamına gelmez mi?</p>
<p>Şili’de büyük bir ibadetin gerçekleştiğine inanıyorum.</p>
<p>Ne yazık ki kendi ülkemde büyük günahların işlendiğini düşünüyorum.</p>
<p>Ve, Tanrı, cehennemini, kendisinden ziyade eserlerine hürmetsizlik edenler için yapmıştır sanıyorum.</p><b><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-mucize.htm), [web.archive.org (arşiv bağlantısı)](http://web.archive.org/web/20101015172311/http://www.taraf.com.tr:80/ahmet-altan/makale-mucize.htm)
