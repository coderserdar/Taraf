# M diyor

*Ahmet Altan 30.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Aslında acıklı bir durum bu.</p><br/>
<p>Ta çocukluğumdan beri bunu yaşar dururum bu ülkede.</p><br/>
<p>Hep aynı laflar dolaşır etrafta.</p><br/>
<p>“Bilmem kim paşa göreve geliyormuş, o çok iyiymiş, durum düzelecekmiş.”</p><br/>
<p>Ya da “bilmem kim paşa göreve gelecekmiş, o çok kötüymüş.”</p><br/>
<p>Hayatımızın, “bilmem kim paşaların” ruh haline, asabiyetine ve fikirlerine göre şekilleneceğine neredeyse tümden inanmış gibiyiz.</p><br/>
<p>Bir de bunu doğal karşılıyoruz.</p><br/>
<p>“Bilmem kim paşa da kim, o işine baksın” dendiğini pek duymadım.</p><br/>
<p>Çünkü paşaların işi, memlekete nizamat vermek.</p><br/>
<p>Onların işi askerlik değil.</p><br/>
<p>Siz askerlikten konuşan, ordunun sorunlarını dile getiren, modernizasyondan bahseden, profesyonel orduya geçmenin gerekliliğinden ve sorunlarından söz eden kaç paşaya rastladınız?</p><br/>
<p>“Ulus devlet, laik devlet, üniter devlet” diye başlıyorlar.</p><br/>
<p>Bu kavramların anlamlarının farkındalar mı, ondan da çok emin değilim.</p><br/>
<p>Avrupa Birliği’ne üye bir devlet olursak “ulus devlet” yapımızı korumuş olacak mıyız?</p><br/>
<p>Birlik içinde sınırlarımız ortadan kalkacak, ortak bir hukuk, ortak bir anayasa, ortak bir para kullanacağız.</p><br/>
<p>Kendi parlamentomuz dışında başka bir parlamento daha olacak.</p><br/>
<p>Ülke içinde “yerel” seçimler yaptığımız gibi Avrupa Parlamentosu için de seçim yapacağız.</p><br/>
<p>Bu durum, “ulus devlet” tanımına uyuyor mu?</p><br/>
<p>Pek uymuyor galiba.</p><br/>
<p>Eeee?</p><br/>
<p>Ne olacak şimdi?</p><br/>
<p>Paşalarımız istemiyor diye Avrupa Birliği’ne girmeyecek miyiz?</p><br/>
<p>Ayrıca onlara ne?</p><br/>
<p>Onlar asker.</p><br/>
<p>Görevleri, kendilerine parlamentonun ve halkın seçtiği hükümetin verdiği emirleri dinlemek.</p><br/>
<p>Emirleri dinlemeyecekler mi?</p><br/>
<p>Nasıl disiplinli bir ordu olacaklar peki?</p><br/>
<p>Disiplinli olmayacaklar mı?</p><br/>
<p>Disiplinsiz bir ordunun savaş kazandığı görülmüş mü?</p><br/>
<p>Neresinden baksanız, bu bizim paşaların konuşmalarının iler tutar yanı yok.</p><br/>
<p>Onlar arka arkaya bir sürü lafı dizerek aslında tek bir şeyi söylemek istiyorlar, “biz bu ülkeyi yönetmeyi seviyoruz ve yönetmek istiyoruz”.</p><br/>
<p>Ordu ülkeyi yönetecekse, ülkeyi kim savunacak?</p><br/>
<p>Kim savaşacak?</p><br/>
<p>Dışardan ordu mu getireceğiz?</p><br/>
<p>Yoksa paşalar “siyasetçi” oldu diye biz de “siyasetçileri” paşa mı yapacağız?</p><br/>
<p>Üstelik bu disiplinsizlik anlayışı öylesine şirazesinden çıkmış ki, paşalar yasalara uyduğunda “haber” oluyor.</p><br/>
<p>Biliyorsunuz bizim birçok tuhaf yasamız vardır, bir tanesi de “cumhurbaşkanlığı” yasası.</p><br/>
<p>Hatırladığım kadarıyla o da 12 Eylül mamulü.</p><br/>
<p>O yasaya göre, “cumhurbaşkanlarına cephe selamı” verilir.</p><br/>
<p>Bizim eski genelkurmay başkanı geçen sene cumhurbaşkanına “cephe selamı” vermedi.</p><br/>
<p>Cumhurbaşkanını sevmiyormuş.</p><br/>
<p>Bu sene paşalar “cephe selamı” verdiler.</p><br/>
<p>Yasaya boşver, canları nasıl isterse, ruh durumlarına hangisi denk gelirse, bazen selam verirler, bazen vermezler.</p><br/>
<p>Biraz matrak gözükmüyor mu sizce bu davranışlar?</p><br/>
<p>Bir de, kelimelerin sonuna bir “m” harfi ekleme alışkanlıkları var.</p><br/>
<p>Üstlerine hitap ederken, onu benimseyerek “komutanım” diyorlar ya da “cumhurbaşkanım”.</p><br/>
<p>Geçen sene bundan vazgeçmişlerdi.</p><br/>
<p>Paşalardan biri “cumhurbaşkanı” demişti.</p><br/>
<p>Bu sene aynı paşa, “cumhurbaşkanım” demiş.</p><br/>
<p>Paşanın biri “m” harfini söyleyebiliyor diye biz siyasi analizlerimizi bu harfin üstüne bina ediyoruz.</p><br/>
<p>“Aaa, bakın m dedi.”</p><br/>
<p>“Yok, demedi.”</p><br/>
<p>“Dedi, dedi.”</p><br/>
<p>Dediyse durum iyi, demediyse vaziyet vahim.</p><br/>
<p>Memleketi “m” harfiyle geriyoruz ya da gevşetiyoruz.</p><br/>
<p>Tek harflik bir asabiyet hali.</p><br/>
<p>Bir memleket böyle yönetilebilir mi?</p><br/>
<p>Paşalarının ne zaman ne yapacağının belli olmadığı, yasaya uyup uymayacağının bilinmediği, “m” deyip demeyeceğinin kestirilemediği bir devlet olur mu?</p><br/>
<p>Böyle böyle her şey ciddiyet çizgisinden çıkıyor.</p><br/>
<p>Paşa “m” demiş.</p><br/>
<p>Hadi bakalım bir de “a” desin.</p><br/>
<p>Sonra öbür harfleri deneriz.</p><br/>
<p>Üniteriz, laikiz, ulusuz da ciddi değiliz yalnızca.</p><br/>
<p>Zamanla o da olur.</p><br/>
<p>Paşa “m” dedi ya...</p><br/>
<p>Artık sorun yok.</p></font><font face="Times New Roman TUR" size="1"><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1739.htm), [web.archive.org (arşiv bağlantısı)](http://web.archive.org/web/20090905084417/http://www.taraf.com.tr:80/makale/1739.htm)
