# A, devlete bak...

*Ahmet Altan 13.12.2012*

<div class="yazi"><p>Anarşistlerin <b>“devletsiz toplum”</b> fikrinin gerçek hayatta nasıl olabileceğini hep merak ederdim.</p>
<p>Nihayet öğreniyoruz.</p>
<p>Kabul etmeliyim ki çok eğlenceliymiş.</p>
<p>Devlet olmayınca siyaset çizgi film gibi bir şey oluyor.</p>
<p>Baraj açılacakken birden Başbakan’ın aklına geliyor, <b>“hadi”</b> diyor, <b>“bizim Cemil Bey’in adını koyalım baraja”</b>.</p>
<p>Barajın adı oluyor sana Cemil Çiçek.</p>
<p>Peki, Allah etmeye bu barajın başına bir şey gelse ne olacak, manşetler nasıl atılacak?</p>
<p><b><br/>“Cemil Çiçek patladı”</b>, <b>“Cemil Çiçek taştı”</b>, <b>“Cemil Çiçek’in motorları bozuldu”</b>, <b>“Cemil Çiçek su kaçırıyor”</b>.</p>
<p>Artık devlet yok, başbakanımız var onun yerine.</p>
<p>Öyle devletin kurumlarına, heyetlerine, dairelerine, bürokratlarına hiç gerek kalmadı.</p>
<p>Bir karar mı lazım?</p>
<p>Sorun Tayyip Bey’e, kararın ne olduğunu söylesin size.</p>
<p>Hiç uğraşmayın.</p>
<p>Son olarak parlamentoyu da ortadan kaldırmaya karar verdi.</p>
<p>Sayıştay’ın bütçesi Sayıştay’ın raporları olmadan geldi Meclis’e.</p>
<p>Devletin nereye, neden, kaç para harcadığını artık hiçbirimiz bilmiyoruz.</p>
<p>Tayyip Bey, hesabı biliyordur.</p>
<p>Belki bakkalların veresiye defteri gibi bir defteri vardır oraya yazıyordur harcamaları.</p>
<p><b><br/>“Kaç para harcadın”</b> deyince de, <b>“valla harcadık bir şeyler, şimdi aklımda yok sonra söylerim”</b> diyordur.</p>
<p>Halk, <b>“ama para bizim para”</b> deyince de, <b>“aman canım, aramızda ayrı gayrı mı var, ha senin paran ha benim param, ölümlü dünyada paranın lafı mı olur”</b> diyordur.</p>
<p>Halkın parasının ne önemi var?</p>
<p>28 Şubat’ın generalleri paraları talan ederken soruyor muydunuz ki bugün soruyorsunuz?</p>
<p>Sayıştay’ın raporları yokmuş.</p>
<p>Siz Sayıştay’ın olduğuna dua edin.</p>
<p>Yarın bir gün Tayyip Bey, <b>“bu Sayıştay da sıktı, biliyor musun”</b> derse görürsünüz.</p>
<p>Bir sabah bir kalkarsınızı ki aaa, Sayıştay yok.</p>
<p>Niye?</p>
<p>Eee, çok rapor yazmış, sıkmış.</p>
<p>Mahkemeler de bazen sıkıyor.</p>
<p>Ama onlar kaldırılmaktan kurtuldu.</p>
<p>Tayyip Bey <b>“talimat verdiklerine”</b> çok kızmıyor çünkü.</p>
<p><b><br/>“Verdim”</b> diyor <b>“yargıya bir iki talimat, eksik olmasınlar kırmadılar beni, yaptılar gereğini”</b>.</p>
<p>Arada bir Tayyip Bey’in aklına <b>“adam asma”</b> meselesi de takılıyor.</p>
<p><b><br/>“Assak iyiydi”</b> diyor, <b>“hadi gene asalım”</b>.</p>
<p>Öyle <b>“asacağım”</b> diye dolaşıyor.</p>
<p>Meclis de sıkıyor galiba kendisini.</p>
<p>Onu da parça parça kapatacak galiba.</p>
<p>Önce <b>“Kürtlerden başlayalım”</b> dedi, <b>“atalım onları Meclis’ten”</b>.</p>
<p>CHP’yi de atabilir.</p>
<p>MHP’yi seviyor, onu atmaz.</p>
<p>Kan kardeş onlar.</p>
<p>Belki Dolmabahçe’nin de adını değiştirirler.</p>
<p><b><br/>“Yaşar Bey iyi adam, onun adını koyalım”</b> der.</p>
<p>Olur sana Yaşar Büyükanıt sarayı.</p>
<p>Ne de olsa orada hatıraları var.</p>
<p>Bak, bir de bu Uludere işinden hiç hoşlanmıyor.</p>
<p>Orada Kürtler kendilerini kahraman jetlere vurdurmuşlar, kabahat jetlerde değil, kabahat Kürtlerde, hadi bakalım Kürtleri vuran jetlerin komutanına bir madalya verelim.</p>
<p>Bir de kararname çıkaralım, <b>“Uludere’de kimse ölmemiştir, öldü diyen vatan hainidir”</b> diye.</p>
<p>Yakında Ortadoğu da görecek gününü.</p>
<p>Oraları bizim ecdadımızındı, oranın padişahı da bir Türk olmalı yeniden, çok dağıldı bunlar, bir nizam verelim oralara.</p>
<p>Bir kararname de onun için.</p>
<p><b><br/>“Osmanlı’nın topraklarında yaşayan herkese Türk denir, Arap marap yok artık.”</b></p>
<p>Televizyonlarda ecdadı yanlış gösterme olmayacak bundan sonra.</p>
<p>Tayyip Bey çocukken Osmanlı’yla ilgili ne öğrendiyse onlar anlatılacak.</p>
<p><b><br/>“Bu Kemalistlerin tarih anlatan bir Emin Oktay’ı vardı, bulun bize de bir Emin Oktay, Osmanlı’yı anlatsın.”</b></p>
<p>Suriye’de düşürülen jetteki pilotların babaları <b>“çocuklarımıza ne oldu, bize otopsi raporlarını gösterin”</b> diyorlarmış.</p>
<p><b><br/>“Söyleyin, sormasınlar raporları. Göstermeyeceğiz. Öğrenip de ne yapacaksınız?”</b></p>
<p>Artık Tayyip Bey canı neyi isterse onu söyleyecek, neyi istemezse onu söylemeyecek.</p>
<p><b><br/>“Paralar ne oldu.”</b></p>
<p><b><br/>“İnek içti, dağa kaçtı.”</b></p>
<p><b><br/>“Sayıştay raporları ne oldu?”</b></p>
<p><b><br/>“Sana ne? Ne sorup duruyorsun. Bak vericem yargıya bir talimat, göreceksin.” </b></p>
<p>Devletsiz yönetim çok eğlenceli.</p>
<p>Tayyip Bey paraları istediği gibi harcar, istediği yere istediği ismi verir.</p>
<p><b><br/>“Bundan sonra Ortadoğu’nun adı Davutoğlu olsun.”</b></p>
<p>Ecdadımızın atla gittiği her yer de toptan <b>“Tayyipland”</b>.</p>
<p>Yaşananların matraklığına bakarsan biraz Disneyland gibi oluyor.</p>
<p>Ama ne beis var.</p>
<p>Kaybolan paraların tadı böyle çıkıyor.</p><b>
<p><br/>ahmetaltan111@gmail.com</p>
<p></p></b> 
</div>

Kaynak: [taraf.com.tr](http://www.taraf.com.tr/ahmet-altan/makale-a-devlete-bak.htm), [web.archive.org (arşiv bağlantısı)](http://web.archive.org/web/20131107132714/http://www.taraf.com.tr/ahmet-altan/makale-a-devlete-bak.htm)
