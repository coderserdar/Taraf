# Türkler hangisi?

*Ahmet Altan 30.06.2010*

<div class="yazi"><p>İş çığırından çıkmaya başladı.</p>
<p>Meclis kürsüsünde cellât pazarlıkları yapıyorlar.</p>
<p>MHP Başkanı, siyaseti iyice seviyesizleştirerek “hadi Apo’yu asalım, ben varım” diye bağırıyor.</p>
<p>Koskoca Kürt sorununa çözüm diye bulduğu şeye bak.</p>
<p>İdam sehpasını kuracak.</p>
<p>Buna da siyaset deniyor bu ülkede.</p>
<p>Yıl 2010, biz hâlâ “öldürmek çözüm değildir” diye yazı yazmak zorunda kalıyoruz.</p>
<p>Şeyh Sait’i astılar, ne oldu, Kürt meselesi mi çözüldü?</p>
<p>Ta Osmanlı’dan bu yana Türkiye çok idam sehpası kurdu, bugüne dek öldürerek, asarak bir tek sorunu çözemedi, çözemez.</p>
<p>MHP Başkanı ve onun gibi düşünenler, “Kürt meselesi” dendiğinde ne anlıyorlar çok merak ediyorum.</p>
<p>Sanırım, sadece sonucu görüyorlar.</p>
<p>Onlara göre Kürt sorunu diye bir şey yok, PKK sorunu diye bir şey var.</p>
<p>Peki, PKK sahneye çıkmadan önce Kürt meselesi yok muydu?</p>
<p>Kürt meselesi Apo’yla mı başladı?</p>
<p>Şeyh Sait asıldığında daha Apo doğmamıştı bile, niye ayaklandı Şeyh Sait?</p>
<p>Niye yirmi dokuz Kürt ayaklanması yaşandı bu ülkede?</p>
<p>Bakın, bir ülkede yaşayan bütün halklar ve bütün insanlar eşit değilse, o ülkede sorun var demektir.</p>
<p>“Eşitlik isteyen herkesi öldürürüm” diyerek sorunu çözemezsiniz.</p>
<p>Bunu denediniz ve başaramadınız.</p>
<p>“Öldürürüm” demeden önce neden insanların ölümü göze alarak dağlara çıktığını anlamanız gerekir.</p>
<p>Niye dağlarda binlerce çocuk öldü?</p>
<p>Niye hâlâ ölüyor?</p>
<p>Binlerce insan ölümü göze alıyorsa, kırk bin ölüm bile insanların dağa çıkmasına engel olmuyorsa, karşınızda ölümü aşan bir sorun olduğunu anlamanız gerekmez mi?</p>
<p>“Kürtler ne istiyor” diye sormak hiç mi aklınıza gelmez?</p>
<p>Kürtler, Türklerle eşit olmak istiyorlar.</p>
<p>Çok basit ve çok haklı bir istek.</p>
<p>Neden eşit olmasınlar?</p>
<p>Eşitliğin kime, ne zararı var?</p>
<p>“Türkiye Türklerin” değil, Türkiye, Türkiye’de yaşayan herkesin.</p>
<p>Türklerin, Kürtlerin, Lazların, Çerkezlerin, Abazaların, Zazaların, Ermenilerin, Rumların, Yahudilerin, Süryanilerin, Mıhellemilerin, Yezidilerin.. bu ülkede yaşayan her ırktan, her dinden insanın bu ülke.</p>
<p>Sorun, burada yaşayan insanların bu eşitlik hakkını talep etmeleri değil.</p>
<p>Sorun, bu eşitliğe razı olmamak.</p>
<p>Binlerce yıldır bu topraklarda yaşıyor bu insanlar, bu topraklar onların yurdu, neden kendi yurtlarında “eşitsiz” bir ilişkiye razı olsunlar, neden kendi yurtlarında “yanaşma” muamelesi görsünler?</p>
<p>Neden Türkler eşitlik isteyen herkesi öldürmekle tehdit etsin?</p>
<p>Türk ırkı, diğer bütün ırklardan daha kalabalık diye mi?</p>
<p>Eşitlik anlayışımızı bir “aritmetik” mesele üzerine mi bina edeceğiz?</p>
<p>“Kalabalık olan, kalabalık olmayanı ezer” mi diyeceğiz?</p>
<p>Böyle bir anlayışın hakla, hukukla, adaletle, hakkaniyetle, insanlıkla bir alakası var mı?</p>
<p>Yapacağımız iş çok basit, “bu ülkede herkes eşittir” diyeceğiz.</p>
<p>Türkler, “eşitsizliğin” nerede olduğunu bir türlü anlayamıyor, “nerede eşit değiliz” diye soran çok insana rastlıyorum.</p>
<p>Türklerin sahip olduğu bütün haklara diğer ırkların da sahip olmasıdır eşitlik.</p>
<p>Türk’ün çocuğu kendi dilinde eğitim yapıyorsa, Kürtlerin de, Süryanilerin de, Ermenilerin de, Zazaların da, Lazların da çocukları eğer isterlerse kendi dillerinde eğitim yaparlar.</p>
<p>Amerika’da devlet dairelerinde İngilizce ve İspanyolca levhaları ben kendi gözlerimle gördüm, İngilizce bilmeyen vatandaşlarına daha iyi hizmet verebilmek için devlet kendi isteğiyle İspanyolca afişler hazırlatmıştı.</p>
<p>Neden bizim devlet dairelerimizde de Türkçeden başka duyurular olmasın?</p>
<p>Devlet, Türkçe bilmeyen vatandaşlarına hizmetle yükümlü değil mi?</p>
<p>Kendisi kadar kalabalık olmayanları ezmek, onların haklarını inkâr etmek, bir toplumu yüceltmez, tam aksine, sonunda onu insanları “asmayı” düşünecek bir zavallılığa düşürür.</p>
<p>Ben Türk’üm ve Kürtlerle de, diğer ırklarla da eşit olmak istiyorum, benim sahip olduğum bütün haklara onlar da sahip olsun istiyorum.</p>
<p>Eşitlik eksiltmez insanı, tam aksine barbarlıktan korur.</p>
<p>“Cellâtlık “mı Türkleri temsil edecek yoksa “hakşinaslık” mı, Türkler de artık buna karar vermeli.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-turkler-hangisi.htm), [web.archive.org (arşiv bağlantısı)](http://web.archive.org/web/20100702023226/http://www.taraf.com.tr:80/ahmet-altan/makale-turkler-hangisi.htm)
