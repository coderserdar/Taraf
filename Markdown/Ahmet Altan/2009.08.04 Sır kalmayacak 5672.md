# Sır kalmayacak

*Ahmet Altan 04.08.2009*

<div class="taraf_structure_2col_1zq">
<div class="margen_n">



 <p>Şu anda sanırım devletin ve medyanın içindeki bazı insanlar için en dehşet verici ihtimal bu. <br/><br/>Geçmiş cinayetlerle ve suçlarla ilgili bütün sırların aydınlığa kavuşması. <br/><br/>Çünkü bütün büyük cinayetlerin arkasından aynı karanlık gölge çıkıyor. <br/><br/>Devletle bir şekilde ilişkisi olan insanların siluetleri dolaşıyor cinayet kulislerinde. <br/><br/>Bu gölgelerle, o cinayetler işlendiğinde gazetelerin attığı manşetleri, haber veriş biçimlerini yan yana koyduğunuzda, “sırlar aydınlandığında” çok garip ilişkilerin ortaya çıkacağını anlıyorsunuz. <br/><br/>İki büyük cinayetin açıklığa kavuşması Susurluk-Ergenekon hattındaki ölüm yolculuğunu da gözler önüne serecek. <br/><br/>Birincisi, Sabancı cinayeti. <br/><br/>Hâkimler ve Savcılar Yüksek Kurulu’nda Ali Suat Ertosun’un, Ergenekon savcılarını görevlerinden almak için verdiği mücadele gözleri bu “adalet bürokratına” çevirdi. <br/><br/>Geçmişine yeniden bakıldı. <br/><br/>Ve, Alper Görmüş’ün çok doğru sorduğu bir soruya Can Dündar’ın verdiği cevapla, Sabancı cinayetinin faili Mustafa Duyar’ın yapmak istediği açıklamaların Ertosun tarafından engellendiğini öğrendik. <br/><br/>Sonra <i>Hürriyet</i> gazetesi, Duyar’ın savcılıkta verdiği ifadeyi yayımladı. <br/><br/>Bu, Duyar’ın ilk verdiği ve daha sonra değiştirmek istediği ifadeydi. <br/><br/>Bunun üzerine biz Duyar’ın geçmişine biraz daha dikkatli baktık. <br/><br/>Çok tuhaf gerçeklerle karşılaştık. <br/><br/>Duyar, çeşitli silahlı eyleme ve baskına katılmıştı. <br/><br/>Yanındaki arkadaşlarının bazı baskınlarda ele geçirilmesine rağmen Duyar hiç yakalanmamıştı. <br/><br/>Ama daha da garip olan şuydu: <br/><br/>Her saldırıdan ve baskından önce Sağmalcılar Cezaevi’ne gidiyor, orada “silahlı örgüt liderliğinden” mahkûm olmuş Ercan Kartal’la görüşüyor ve talimat alıyordu. <br/><br/>Sabancı cinayetinden önce de Duyar, Kartal’ı ziyaret etmiş, Kartal bir kâğıda Sabancı Center’ın krokisini çizip vermişti. <br/><br/>Bir militan, sürekli olarak cezaevine gidip “silahlı örgüt lideriyle” görüşme yapıyor, her görüşmeden sonra bir eylem gerçekleşiyor ve bu “tuhaf” ziyaretler ne hapishane idaresinin, ne savcılığın, ne jandarmanın, ne polisin, ne de istihbaratın dikkatini çekiyor. <br/><br/>Devletin bu ziyaretlerden haberdar olmaması mümkün mü? <br/><br/>Haberdarsa neden Duyar izlenmedi? <br/><br/>Neden onun Sabancı cinayetini işlemesi engellenmedi. <br/><br/>Cinayeti işleyenler izleneceklerine dair en küçük bir endişe taşımamışlar. <br/><br/>Planı herkesin gözü önünde yapmışlar. <br/><br/>Sonra, Duyar teslim olup hapishaneye konulduktan sonra “ben gerçekleri açıklayacağım, konuşmak istiyorum” demiş ve hapishanede “tabancayla” vurularak öldürülmüş. <br/><br/>Bu hapishane hikâyeleri size bir “garip” gözükmüyor mu? <br/><br/>Ziyaret serbest, cinayet planı yapmak serbest, silah sokmak serbest. <br/><br/>Bu “tuhaflıkların” ardındaki sır çözüldüğünde Sabancı cinayeti aydınlanır. <br/><br/>Ertosun’un da aralarında bulunduğu o dönemdeki bütün “cezaevi” sorumlularının sorgulanması gerekir bence. <br/><br/>Bir sormalı, “bütün bu işler nasıl oldu” diye. <br/><br/>İstihbarat yetkilileri, defalarca hapishaneye ziyarete giden Duyar’ın “varlığını” nasıl fark edemediler, o da istihbaratçılara sorulmalı. <br/><br/>Bu cinayetin her yanında “devletin” gölgesi görülüyor. <br/><br/>Bütün bu gerçeklere baktığınızda şunu rahatlıkla söyleyebilirsiniz, eğer devletin içinden birileri izin vermese, Duyar’ın önünü açmasa, Sabancı’yı korumak istese bu cinayet işlenemezdi. <br/><br/>Bu cinayet çözüldüğünde devletin içinden bir “çete” çıkacak sanıyorum. <br/><br/>İkinci büyük cinayet de Danıştay baskınında bir yargıcın öldürülmesi. <br/><br/>O cinayet de sırlarla dolu. <br/><br/>Cinayet günü Danıştay’ın kameralarının çalışmaması bile yeterince kuşkulu. <br/><br/>Katil, yargıcı öldürürken “tekbir” getiriyor ve “ben Allah’ın askeriyim” diye bağırıyordu. <br/><br/>Eğer bir polis memuru katili son anda yakalamasa, bu cinayet “gelmekte olan irticanın kanıtı” olarak görülecek ve öyle gösterilecekti. <br/><br/>Bu cinayet için “Türkiye’nin 11 Eylül’ü” diye başlık atanlar bile olmuştu. <br/><br/>Ama katil yakalandı. <br/><br/>Kısa bir süre sonra “Ergenekon” sanıklarıyla telefon konuşmaları ve ilişkileri ortaya çıktı. <br/><br/>İlişkilerin ortaya çıkmasına rağmen Danıştay cinayetine bakan mahkeme önce Ergenekon davası ile Danıştay davasının birleştirilmesine direndi. <br/><br/>Epeyce uzun bir hukuk mücadelesinden sonra dün kesin olarak Danıştay cinayeti, Ergenekon davası’nın parçası oldu. <br/><br/>Mahkeme, “Danıştay yargıcının Ergenekon örgütü tarafından öldürtüldüğü” iddiasını ciddiye aldı. <br/><br/>Şimdi, bu cinayet Ergenekon davasının bir parçası olarak yeniden incelenecek. <br/><br/>Bu cinayetin arkasındaki ilişkiler, sırlar aydınlandığında, Türkiye’de “darbe hazırlıklarıyla” cinayetler arasındaki bağlantılar da aydınlanacak. <br/><br/>Bu iki cinayet, devlet görevlileriyle “ölüm” arasındaki bağı gösterecek bize. <br/><br/>Ve, neyin nasıl değiştirilmesi gerektiğini daha iyi kavrayacağız.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6934.htm), [web.archive.org (arşiv bağlantısı)](http://web.archive.org/web/20090828172358/http://www.taraf.com.tr:80/makale/6934.htm)
