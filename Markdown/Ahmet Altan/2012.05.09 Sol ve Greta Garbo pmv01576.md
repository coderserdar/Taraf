# Sol ve Greta Garbo

*Ahmet Altan 09.05.2012*

<div class="yazi"><p>Sessiz sinemanın büyük yıldızı Greta Garbo, sesli filmler yapılmaya başlanınca <b>“efsanesini sürdürebilmek”</b> için sahneden çekilmiş, kimselere görünmediği münzevi bir hayatın içine saklanmış, insanların hafızasında kendisini sinemadaki o son görüntüsüyle dondurmuştu.<br/><br/><b>“Efsanesini”</b> yaşatabilmek için yaşamaktan vazgeçmişti.</p>
<p>Bugün Türkiye’de <b>“sol”</b>un bir bölümünün garip bir <b>“Greta Garbo sendromu”</b> yaşadığından kuşkulanıyorum.</p>
<p>Bir zamanlar yüzbinleri harekete geçirebilen <b>“sol”</b>, o geçmişin içine saklanarak, yaşamaktan ve kendini tartışmaktan kaçarak, hayatın içinde varlığını sürdürmekten kaçınarak <b>“efsanesi”</b> için kendini feda ediyor.</p>
<p>Bir zamanlar, izbe mahzenlerde teksir makineleriyle bildiriler basıp sokaklarda dağıtacak, başka bir fraksiyon tarafından vurulmayı ya da yakalanıp poliste işkence görmeyi göze alarak duvarlara yazı yazacak kadar <b>“anlatma”</b> isteğiyle dolu olan, anlatacak lafı olduğuna inanan <b>“sol”</b>, bugün önünde açılan gazete sayfalarına omuz silkecek, konuşmaktan imtina edecek kadar gerçeklerden, tartışmadan, hayattan korkuyor.</p>
<p>Bugünkü lafı tükenmiş yorgunluğun, geçmişteki coşkulu macerayı da silikleştireceğinden endişe ediyor.</p>
<p>Son tartışmalarda, hep bildiğimizi bir kere daha gördük, uzun yıllar <b>“solu”</b> temsil eden sosyalizm bu ülkede <b>“akıl”</b> üzerine değil <b>“duygu”</b> üzerine bina edilmiş, ezilen, sömürülen insanlar için duyulan o taşkın duyguların <b>“sol”</b> ya da <b>“sosyalist”</b> olmaya yeteceğine inanılmış.</p>
<p>Bugünkü tartışmalarda karşımıza çıkan yetersizlik, kırılganlık, solgunluk, güçlü bir akıldan ziyade çocuksu bir duygusallığın, bitmeyen bir <b>“çocukluk hastalığının”</b> günümüze de yansıyan belirtileri sanırım.<br/><br/><b>“Teorideki”</b> büyük boşluk, duygular coşkusunu kaybedince, yenilmişlik duygusu da güçlenince, şimdi <b>“pratiğe”</b> de yansımış.</p>
<p>Geçmişteki solcuların büyük bir çoğunluğunun bugün <b>“ulusalcılıkta”</b> aradığı, bir kısmının geçmiş maceraların gölgesinde hatıralarını yâd ederek bulmaya uğraştığı o <b>“duygu kabarmalarının”</b> çocuksuluğuna kapılmadan, <b>“solculuğu”</b> demokrasi kavgasında <b>“akılla”</b> devam ettiren çok az <b>“solcu”</b> kaldıysa bu ülkede, solu ve solculuğu da yeni baştan tartışmamız gerekir.</p>
<p>Tartışmaktan bu kadar korkarak <b>“solculuk”</b> olabileceğini sananların, geçmişteki gerçeklerin ortaya çıkmasının solun <b>“hastalığının”</b> anlaşılabilmesi, sağaltılabilmesi ve bugüne sağlıklı bir şekilde yeniden uyum sağlayabilmesi için önemini kavramayanların, <b>“gerçeği aramayı”</b> saldırı olarak görenlerin durup bir daha <b>“solu”</b> ve hayattaki işlevini tarif etmeleri gerekiyor.
                                    	<br/><br/>
<a class="lnk2" href="/web/20130525041855/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr/ahmet-altan/makale-sol-ve-greta-garbo.htm), [web.archive.org (arşiv bağlantısı)](http://web.archive.org/web/20130525041855/http://www.taraf.com.tr/ahmet-altan/makale-sol-ve-greta-garbo.htm)
