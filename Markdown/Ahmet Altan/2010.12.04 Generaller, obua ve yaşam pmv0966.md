# Generaller, obua ve yaşam

*Ahmet Altan 04.12.2010*

<div class="yazi"><p>Yazı saati geldi.</p>
<p>Yazıyı yazmam gerekiyor.</p>
<p>Bense internette deliler gibi Felisa Wolfe-Simon dosyaları okuyorum.</p>
<p>Bu arada, Balyoz darbesinde adı geçen üç generali, sivil iradenin şiddetle karşı koymasına rağmen terfi ettirmeye çalışan ordu, sonunda bundan vazgeçti.</p>
<p>Askerî Danıştay, generallerin terfi taleplerini reddetti.</p>
<p>Türkiye, sivil iradenin biraz daha güçlendiği bir ülke oldu.</p>
<p>Hâlâ sivil iradenin <b>“asıl irade”</b> olması gerektiğini söylemek zorunda olduğumuz bir ülkede yaşamak zorundayız ama ne yapalım.</p>
<p>Bunlar düzelecek. Şimdi boşverin generalleri.</p>
<p>Dünya inanılmaz bir buluşla çalkalanıyor.</p>
<p>Bu Felisa Wolfe-Simon isimli genç bilimci iki yıldan beri Mono Gölü’nün kenarında yaşayıp ekip arkadaşlarıyla birlikte araştırmalar yapıyordu.</p>
<p>Issız bir çölün ortasındaki, ıssız bir gölün kenarında geçen iki yıl.</p>
<p>Niye gitmiş Mono Gölü’nün kıyılarına?</p>
<p>Çünkü bu göl elli yıldan beri hiçbir taze su kaynağıyla teması olmamış, içindeki arsenik düzeyi çok yüksek bir göl.</p>
<p>Felisa, arsenik üzerine araştırmalar yapan bir biokimyager.</p>
<p>Bu gölde bakteriler var.</p>
<p>Bu bakterileri araştırıyor.</p>
<p>Biliyorsunuz, insanın yazılı tarihi beş bin yıldır.</p>
<p>Yazı beş bin yıl önce bulundu.</p>
<p>Bu beş bin yıl içinde, her kuşak kendi buluşunu ve tecrübesine bir sonrakine aktararak  <b>“yaşamla, dünyayla ve evrenle”</b> ilgili büyük bir insanlık birikimi oluşturdu.</p>
<p>Felisa, insanlığın beş bin yıl sonunda ortaya çıkardıkları <b>“yaşam”</b> tarifini yıktı.</p>
<p>Bu binlerce yıllık araştırma sonucunda, dünyadaki bütün canlıların DNA’sının altı elementten olduğu gerçeğine varılmıştı.</p>
<p>Karbon, hidrojen, azot, oksijen, fosfor ve kükürt.</p>
<p>Bütün canlıların temelini bu altı element oluşturuyordu.</p>
<p>İnsanlar yaptıkları binlerce, milyonarca deneyden sonra buna inandılar.</p>
<p>Ve, sadece dünyadaki canlıların değil tüm kainattaki canlıların da bu altı elementten oluştuğuna karar verdiler.</p>
<p>Uzayda <b>“hayat aramaya”</b> gittiklerinde bu altı elementin olup olmadığına bakıyorlardı.</p>
<p>Bu altı elementi bulamazlarsa <b>“burada hayat yok”</b> diyorlardı.</p>
<p>Felisa, Mono Gölü’ndeki bakteriler üzerinde yaptığı araştırmalar sonucunda, bu bakterilerin varlıklarını sürdürebilmek için fosfor yerine <b>“arsenik”</b> kullandıklarını ortaya çıkardı.</p>
<p>Bizim <b>“bildiğimiz”</b> hayatta <b>“ölümcül bir zehir”</b> olan arsenik, Mono Gölü bakterileri için bir <b>“hayat kaynağı”</b> olmuştu.</p>
<p>Her canlıyı öldüreceğini sandığımız arsenik, bazı canlıları yaşatıyordu.</p>
<p>Bu buluş, bizim bildiğimiz canlı türünün dışında canlı türleri olabileceğini, bizim bildiğimiz şartların dışındaki şartlarda da canlıların yaşayabileceğini gösteriyor.</p>
<p>İnsanlığın <b>“yaşam”</b> teorisi iflas ediyor.</p>
<p>Ve yeni bir <b>“canlı”</b> teorisi çıkıyor ortaya.</p>
<p>Bir anlamda, bilim tarihi kırılıyor ve yeni bir bilim anlayışı başlıyor.</p>
<p>Bütün kitaplar şimdi yeniden yazılacak.</p>
<p>Bilimciler öğrendiklerini unutup yeni gerçekler öğrenecekler.</p>
<p>Uzayda, en zehirli ortamlarda bile canlıların yaşayabileceğini kabul ederek uzay araştırmalarını sürdürecekler.</p>
<p>Anlamakta epey zorlandığım ama neredeyse büyülenmiş gibi okuduğum bütün o sayfalar arasında bir başka <b>“küçük”</b> gerçek daha buldum.</p>
<p>Felisa, üniversite eğitimini sürdürürken aynı zamanda konservatuar eğitimini de sürdürüyormuş.</p>
<p>Obua bölümünden mezun, internette onun çaldığı obua parçaları var.</p>
<p>Ayrıca basgitar da çalıyor.</p>
<p>Obua ve basgitar çalan, hayatının iki yılını ıssız bir gölün kıyısında geçiren, beş bin yıllık bilim tarihinin bütün buluşlarını tek bir buluşla altüst eden genç bir kadın.</p>
<p>Bütün canlıları öldüren zehirden, kendine bir hayat yaratan yeni bir <b>“canlı”</b> türü.</p>
<p>Tarihin en önemli buluşlarından birinin, belki de en önemli buluşunun yaşandığı bir çağda yaşıyor, bütün bu değişimleri izleyebiliyor, bunlara tanıklık edebiliyoruz.</p>
<p>İnsanlık böylesine adımlar atarken, biz de <b>“sivil iradenin” </b>egemenliğine doğru bir adım daha atıyoruz.</p>
<p>Türkiyeli olmanın sıkıcılığını, dünyalı olmanın olağanüstü heyecanı dengeliyor hiç olmazsa.</p>
<p>Obua ve arsenik.</p>
<p>Önümüzdeki bin yılı değiştirecek kızın biyografisinde bu ikisi yan yana duruyor.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-generaller-obua-ve-yasam.htm), [web.archive.org (arşiv bağlantısı)](http://web.archive.org/web/20101206082303/http://www.taraf.com.tr:80/ahmet-altan/makale-generaller-obua-ve-yasam.htm)
