# Çocuk Kalbi

*Ahmet Altan 14.03.2009*

<div class="taraf_structure_2col_1zq">
<div class="margen_n">



 <p>Ben olsam ilkokullarda sınıflara çizgi romanlar dağıtırdım. <br/>Çocuklara bir şey söylemezdim, öyle sıraların üstüne, kürsüye, bir yere bırakırdım çizgi romanları. <br/>Merak eden çocuklar gelip karıştırsınlar diye. <br/>Severlerse okusunlar. <br/>Ben okumayı öyle sevmiştim. <br/>Teksas, Tom Miks, Teks, Kinova, Pekos Bill... <br/>Kovboylar. <br/>Herhalde şimdikilere uzay kahramanları gerekir, onları daha çok severler. <br/>Bir iki sınıf sonra başka kitaplar bırakırdım.<i> <br/>Küçük Prens</i>, <i>Pal Sokağı Çocukları</i>, <i>İki Çalgıcının Seyahati</i>... <br/>Ve mutlaka <i>Çocuk Kalbi</i>. <br/>Edmondo de Amicis’in, okuyan her çocuğun ruhunda yer eden kitabı. <br/>Bir okuldaki öğrencileri anlatır. <br/>Tavşan derisinden bir şapkası olan ve burnunu tavşan gibi oynatabilen oğlanı hâlâ hatırlarım. <br/>İki yaşındaki Hayrünnisa’nın hikâyesini dinleyince aklıma de Amicis’in kitabı geldi. <br/>Daha doğrusu kitabın adı.<i> <br/>Çocuk Kalbi</i>. <br/>Hayrünnisa’nın kalbini değiştirmişler. <br/>Dünyada ilk kez böyle bir operasyon yapılıyormuş. <br/>Öyle cin gibi bakıyor yattığı yataktan. <br/>Onu kurtaran genç doktor da yanıbaşında duruyor. <br/>Hayrünnisa’nın kalbi durmuş bir ara. <br/>Genç doktor, onu hemen ameliyata almış ve minicik bedenini bir makineye bağlamış. <br/>O sırada başka bir aile başka bir dram yaşıyormuş Antalya’da. <br/>Üç yaşındaki bir çocuk trafik kazasında ölmüş. <br/>Aileyi bulmuşlar. <br/>Talihsiz bebeğin organlarının bağışlanması için izin istemişler. <br/>Aile, kendi acılarının başkaları için bir umut yaratmasına razı olmuş. <br/>Şimdi kaybettikleri bebekleriyle ilgili kimseyle görüşmüyorlar. <br/>Söyledikleri kısa bir cümle: <br/>“Adının Elif olduğu bilinsin, yeter.” <br/>Adı Elif’miş. <br/>Onun kalbini Hayrünnisa’ya takmışlar. <br/>Bir çocuk kalbi. <br/>Edmondo de Amicis herhalde bunun hikâyesini çok güzel anlatırdı. <br/>İki bebek, iki aile ve bir kalp. <br/>Hayatın hüznünü, acısını, neşesini, mutluluğunu, kederini seviyorum. <br/>Ölümün kenarında kıpırdanıp duran hayat bunlardan oluşuyor. <br/>Bir ailenin sevincini görüyorsun. <br/>Öbürünün kederini. <br/>İki duygunun nasıl içiçe geçtiğini. <br/>Hayrünnisa’nın ailesinin nasıl karmakarışık bir hissiyatla boğuştuğunu tahmin edebiliyor insan. <br/>Bir yandan kendi kızları için seviniyorlar, bir yandan Elif için üzülüyorlar, bir yandan kendi sevinçlerinin bir başka <br/>acıya dayanmasından mahcup oluyorlar, bir yandan minnet duyuyorlar. <br/>İstiyorum ki çocuklar bu duyguları, hayatı, insanları daha küçük yaşlarda öğrensinler. <br/>Masumiyetleri bozulmasın ama o masumiyetin çevresindeki duygulardan haberdar olsunlar.<i> <br/>Çocuk Kalbi</i>’ni okusunlar. <br/>Orada bu duyguların çoğu, çocuklara özgü bir masumiyetin ve vahşetin saflığı içinde anlatılıyor. <br/>Böyle büyüsünler. <br/>Yeryüzünde başkalarının da bulunduğunu, başkalarının da duyguları olduğunu öğrensinler. <br/>O kitaplarla, o duygularla ve maceralarla büyüyen çocukların hayata daha hazır bir hale geleceklerine inanıyorum. <br/>Ve, istiyorum ki Hayrünnisa’yla akranlarının yaşayacağı çağda bizim bugün yazıp çizdiklerimize yer olmasın. <br/>Böyle darbelerle, çetelerle, cinayetlerle dolu bir dünyayı hiç tanımasınlar. <br/>Her insanın, yeryüzünün her yanında yaşayacağı duyguları bilsinler sadece. <br/>Okudukları her kitapta başka bir maceranın içine girsinler, okudukları her kitapta bir başka hayatı yaşayarak duygularını ve hayatlarını zenginleştirsinler. <br/>Böyle savaşlar, çatışmalar, cinayetler sadece kitaplarda gördükleri gerçekler olsun. <br/>İçlerinde bir yerde hep, de Amicis’in “<i>Çocuk Kalbi</i>”ne ayrılmış bir yer kalsın. <br/>Ben olsam, ilkokullarda sınıflara çizgi romanlar koyarım. <br/>Zorlamam çocukları okusunlar diye. <br/>Öyle bırakırım. <br/>Sonra başka romanlar. <br/>Elbette <i>Çocuk Kalbi</i>. <br/>Okusunlar. <br/>Ölen bir bebeğin kalbini bir başka bebeğe takıp, kaybolan bir hayattan bir başka hayat yaratıldığında, bu trajedinin içindeki bütün duyguları kavrasınlar. <br/>Ve, de Amicis’in kitabını hatırlasınlar. </p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4481.htm), [web.archive.org (arşiv bağlantısı)](http://web.archive.org/web/20090905090029/http://www.taraf.com.tr:80/makale/4481.htm)
