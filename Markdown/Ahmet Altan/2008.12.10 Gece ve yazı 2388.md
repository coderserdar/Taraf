# Gece ve yazı

*Ahmet Altan 10.12.2008*

<div class="yazi">İlk kez güneşin battığını ve gecenin çöktüğünü, her yerin zifiri karanlık olduğunu gören insan ne hissetmiştir acaba? <br/><br/>Ya da ilk kez gökyüzünde dolunayın belirdiğini gören insan ne yapmıştır? <br/><br/>Korkmuşlardır herhalde. <br/><br/>Saklanmaya, korunmaya çalışmışlardır. <br/><br/>Gecenin sürekli geldiğini, dolunayın hep belli aralıklarla belirdiğini fark etmeleri ne kadar zamanlarını almıştır? <br/><br/>Suda yüzebileceklerini, ağaçlardaki meyvelerden bazılarını yiyebileceklerini, soğuktan korunmak için üstlerine bir şey örtmeleri gerektiğini, gökyüzünde bulutlar belirdiğinde yağmur yağdığını anlamaları ne kadar sürmüştür? <br/><br/>Ne kadar uzun bir yoldan geldiğimizi düşünebiliyor musunuz? <br/><br/>Biz, geceden korkan bir türün çocuklarıyız. <br/><br/>Hâlâ belli belirsiz ürkeriz geceden, karanlıktan. <br/><br/>Milyonlarca yıl önce atalarımızın ruhunda sarsıcı biçimde uyanan korku, onca zamanda hâlâ içimizden silinememiş. <br/><br/>Biz, milyonlarca yıl süren bir maceradan sonra buralara ulaştık. <br/><br/>İlk atalarımızın ilk bilgileri bize “genlerimizle” aktarıldı, bir kısmını biz kuşaktan kuşağa aktarılan tecrübelerle öğrendik. <br/><br/>Sonra o tecrübeleri “kaydedebilmek” için yazıyı bulduk. <br/><br/>Bana sorarsanız ateşten de tekerlekten de daha önemli bir buluştur yazı. <br/><br/>Doğaya karşı sürdürdüğümüz büyük mücadelenin lehimize dönmeye başladığı en kritik noktadır bence. <br/><br/>Yazıyı bulduktan sonra doğaya hâkim olabilme çabamız epeyce hızlandı. <br/><br/>Bilgilerin hemen hemen hiçbiri kaybolmadı. <br/><br/>Her yeni bilgi bir öncekinin üstüne eklendi. <br/><br/>Çalı çırpıdan yapılan barınaklardan gökdelenlere, üstümüze örtülen hayvan postundan sıcağı soğuğu geçirmez teknolojik malzemelere, nehir kenarlarında sığ bir yer aramaktan asma köprülere, bir tepeden bir tepeye bağırmaktan cep telefonlarına biz yazıyla geldik. <br/><br/>Tabii bir de rakamlarla. <br/><br/>Harfleri ve sayıları bulduk. <br/><br/>Bir dindar dostum bir keresinde bana, “insanlar tanrıyı bulabilmek için yazıya bakarlar, halbuki tanrıyı rakamlarda aramaları gerekir” demişti. <br/><br/>Yazıyı bulmalarını anlayabiliyorum, rakamları bulabilmelerini de... <br/><br/>Ama matematiğin içindeki o “sonsuzluk” kavramını ve bunu bir “sayı” gibi kullanabilmelerini kavramakta zorlanıyorum. <br/><br/>İnsanoğlu “sonsuzluk” kavramını nasıl buldu acaba? <br/><br/>Her şeyin “sonlu” olduğu bir gezegende, her şeyin “sonlu” olduğu bir hayatı sürdüren bu insan denen canlı, hiç görmediği, hiç karşılaşmadığı “sonsuzluk” kavramını nasıl keşfetti, nasıl kavradı ve bunu hesaplarında kullanmayı nasıl becerdi? <br/><br/>Ben, insanlığın en büyük mucizelerinden birinin bu “sonsuzluk” kavramı olduğuna inanırım. <br/><br/>Neticede, diğer buluşların hemen hemen hepsi doğada vardı. <br/><br/>Yıldırım düştüğünde “ateş” yanıyordu, ağaçlar tutuşuyordu. <br/><br/>Kayalar “yuvarlanıyordu.” <br/><br/>Bina yapmak için taş, cam yapmak için kum doğanın içindeydi. <br/><br/>Kumaşı dokuduğumuz pamuğu, ipeği, keteni doğada bulabiliyorduk. <br/><br/>Her hastalığın ilacı, gene doğanın bitkilerinde, otlarında, tohumlarında, hayvanların hücrelerinde saklıydı. <br/><br/>“Aramayı” öğrendikten sonra onları bulmuştuk. <br/><br/>Ama ya “sonsuzluk” kavramı? <br/><br/>Onu görerek, dokunarak bulmadık. <br/><br/>Onu, sadece aklımızla bulduk. <br/><br/>Evrene, çok küçük bir gezegenden bakan bir canlı türü, o evreni dolaşamadan, o evrenin varlığını tam kavrayamadan, onun sonsuzluğuna karar verdi. <br/><br/>Aldı o kavramı, hesaplarında kullandı. <br/><br/>Bu beni hep şaşırtır. <br/><br/>Sonsuzluğu algılayan bu aklın nezleye çare bulamamasını, hâlâ birbirini öldürmesini, küçücük bir gezegene sıkışmış olduklarını, aynı kaderi paylaştıklarını fark edemeyip “düşman” kamplara ayrılmalarını ise “doğanın” insana yaptığı kötü bir şaka gibi görürüm. <br/><br/>Aklımızın bir yanı böylesine gelişirken, diğer bir yanı nasıl böylesine güdük kalabiliyor? <br/><br/>Sonsuzluğu algılayan bu aklın sahibi olan bir canlı türünün, hiç kimsenin asla sahip olamayacağı toprakları kapışmak için savaşmasını, zaten çok kısa olan hayatlarını birbirlerini öldürerek daha da kısaltmasını anlamak çok kolay değil. <br/><br/>Muhteşem bir akla ve muhteşem bir aptallığa aynı anda sahip olmanın çelişkileri ile her düşüncenin ve duygunun zıddını ruhumuzda taşımamız, içimizdeki bu karmaşa, sanırım “yazı”nın edebiyata dönüşmesine neden oldu. <br/><br/>Görerek, konuşarak, seyrederek, duyarak anlayamadığımızı “yazarak” anlamaya çalıştık. <br/><br/>İnsanın ruhunu, çözebildiğimiz kadar çözmekte “edebiyat” bize çok yardım etti. <br/><br/>Biz o “karanlığın” derinliğine yazıyla nüfuz ettik. <br/><br/>Ve, öğrendik ki insanoğlu ne yapabiliyorsa bu “karmaşa” sayesinde yapıyor. <br/><br/>Doğadaki vahşet aynen insanın içinde de var ama doğanın başka hiçbir yerinde rastlanmayan “iyilik” yanız insanda bulunuyor. <br/><br/>Sadece “vahşet” diğer bütün hayvanlar gibi canlıyı sadece hayvan düzeyinde bırakıyor, nasıl yaratıldıysa öyle ölüyor, yeni hiçbir şey katamıyor doğaya. <br/><br/>Doğaya yenilikler katan, doğanın imkânlarını kullanarak geliştiren insanoğlu ise bu vahşetten kurtulamazken ona bir de “iyiliği” ekleyebiliyor. <br/><br/>Hayat “vahşetle” iyiliğin birarada bulunmasıyla ilerliyor, vahşetin de iyiliğin de bir rolü var gelişmemizde, birinden vazgeçerek ilerleyemiyoruz. <br/><br/>Bir gün bu gezegenden kurtulup “sonsuzluğa” karışmayı becerdiğimizde “belki” vahşetten kurtulacağız. <br/><br/>Belki... <br/><br/>O zamana kadar, her gece, her karanlık ürpertecek bizi biraz. </div>

Kaynak: [taraf.com.tr](http://www.taraf.com.tr:80/makale/3041.htm), [web.archive.org (arşiv bağlantısı)](http://web.archive.org/web/20100428042233/http://www.taraf.com.tr:80/makale/3041.htm)
