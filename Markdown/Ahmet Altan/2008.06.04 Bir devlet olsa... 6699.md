# Bir devlet olsa...

*Ahmet Altan 04.06.2008*

<div class="taraf_structure_2col_1zq">
<div class="margen_n">



 <p>Öyle anlaşılıyor ki yakın tarihimizin en “örgütlü” cinayetine kurban gitmiş Hrant Dink.<br/>
Her gün, cinayete bulaşmış yeni birileri ortaya çıkıyor.<br/>
Neredeyse devletin bütün birimleri işin içinde.<br/>
Polis, asker, istihbarat...<br/>
Herkes hazırlıkları adım adım izlemiş.<br/>
Kimin cinayetin planlarını yaptığı devletin meçhulü değil.<br/>
Ama birkaç çocuktan başka kimse yakalanmıyor.<br/>
Belki de “herkes” işin içinde olduğundan araştırmalar “çocukların” arkasına bir türlü geçemiyor.<br/>
Görevi suçluyu ortaya çıkarmak olanlar, bu görevlerini yerine getirmek için hiç de arzulu gözükmüyorlar.<br/>
Cinayetin işlendiği gün bölgedeki kameralar birçok görüntüyü kaydetmiş.<br/>
Geçen akşam o görüntülerden bazıları Show TV’de yayınlandı.<br/>
Yayınlanmayan bazı kareleri de bugün biz gazeteye koyduk.<br/>
O görüntülerde kuşkulu birkaç kişi var.<br/>
Aralarından birinin Yasin Hayal’in kardeşi olduğu bile söyleniyor.<br/>
O “kuşkulu” adamlar cinayetten önce ve sonra bölgede dolaşıyorlar, işaretleşiyorlar ve bir inşaatın içinde kayboluyorlar.<br/>
Dink cinayetindeki birçok tuhaflıktan biri de burada ortaya çıkıyor.<br/>
Bu adamları kimse araştırıp soruşturmuyor.<br/>
O korkunç klişeyle karşılaşıyoruz:<br/>
“Kimlikleri tespit edilememiştir.”<br/>
Kimlikleri tespit edilemiyor...<br/>
Böyle giderse edilemeyecek de.<br/>
Anlaşılıyor ki tespit etmek isteyen kimse yok.<br/>
Eğer tetiği çeken ve ona yardım eden “çocukların” arkasına bir bakacak olursak birdenbire uzun bir yol açılacak önümüzde.<br/>
Devletin içine, kalbine, ruhuna doğru, suçluları birer birer yakalayarak bir seyahat yapmak zorunda kalacağız.<br/>
Zaten devletin bu kadar “isteksiz” davranmasına rağmen daha şimdiden jandarma istihbaratçısı astsubaylar, albaylar, polisler beliriyor cinayet resminin fonunda.<br/>
Ne bir albayın, ne de bir polis müdürünün böyle bir cinayette “üstünden” emir almadan hareket etme cesareti yoktur.<br/>
Mutlaka birileri onlara bunun için emir verdi.<br/>
Bir emir zinciri derinlere doğru uzanıp gidiyor.<br/>
Bir çekersek, halkaların sonunda çıkacak olan kişi herhalde herkesi şaşırtacak.<br/>
Onun için de kimse zinciri çekmek istemiyor.<br/>
Ama şu sırada Türkiye’nin bir şansı var.<br/>
Artık devlet “yekpare” bir yapı değil.<br/>
Suça eğilimli devlet görevlileri karşısında, suçu yakalamaya çalışan devlet görevlileri de bulunuyor.<br/>
Üstelik bu insanlar, suça bulaşmış bütün birimlerin içinden, askerden, polisten, istihbarattan çıkıyor.<br/>
Aynı grupların içindeki görevliler birbirlerini yakalamaya ya da engellemeye uğraşıyorlar.<br/>
Bazen engellemek isteyenler, bazen yakalamak isteyenler kazanıyor.<br/>
Dink cinayetinde devletin bütün isteksizliğine rağmen bazı isimlerin ortaya çıkarılmasını da herhalde buna borçluyuz.<br/>
Ama bugün yakaladığımız karede gözüken insanlar konusunda galiba “engellemek” isteyenler galip geldi.<br/>
Bu yüzden bu adamlar bir türlü bulunamıyorlar.<br/>
Belki bu adamlar “suçlu” değildir ama adamların yakalanmaları böyle engellendikçe onların “suçluluğuna” duyulan inanç da artıyor.<br/>
Düşünün ki bu görüntüler bir buçuk yıl önce çekildi.<br/>
Hâlâ “kimlikleri tespit edilemedi”.<br/>
Dink davasının nasıl sonuçlanacağını bilmiyoruz.<br/>
Üstünü kapatmaya çalışabilirler.<br/>
Kapatabilirler de.<br/>
Ama kim ne yaparsa yapsın bu dosya yeniden açılacaktır.<br/>
Çünkü bu cinayet aydınlanmadan devlet kolay kolay temizlenemeyecek.<br/>
Temizlenememesi ise, gerçek bir devlet olamaması anlamına gelir.<br/>
Devlet, içinde katil barındırmaz çünkü.<br/>
Barındırırsa devlet olmaz.<br/>
Türkiye’nin bir devlete ihtiyacı var.<br/>
Gerçek bir devlete.<br/>
İşin acıklı yanı şu ki, dünyada artık “ulus devletler” biterken, yeni idari birimler ortaya çıkarken biz hâlâ hakikisinden bir devlet kuramamış durumdayız.<br/>
Dink davası gerektiği gibi aydınlanamazsa, devlet olmadan yeni bir aşamaya geçeceğiz.<br/>
Ama katiller sevinmesin.<br/>
Devlet olsak da... Değişen dünyayla bütünleşip “ulus devletin” olmadığı yeni bir aşamaya geçsek de bu katiller yakalanacak.<br/>
Onların korunması ancak bugünkü yapıyla mümkün.<br/>
Ve, bugünkü yapının sürmesi de imkânsız.<br/>
İçinde katil barındıran devlet sonunda mutlaka kendini yok eder. <br/>
<br/>
04.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/807.htm), [web.archive.org (arşiv bağlantısı)](http://web.archive.org/web/20090907060508/http://www.taraf.com.tr:80/makale/807.htm)
