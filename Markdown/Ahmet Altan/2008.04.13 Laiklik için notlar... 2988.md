# Laiklik için notlar...

*Ahmet Altan 13.04.2008*

<div class="taraf_structure_2col_1zq">
<div class="margen_n">



 <p>Biz Cumhuriyeti kuralı seksen yıldan fazla oldu.<br/>
Üstelik de “sert” bir Cumhuriyet bu.<br/>
1950’ye kadar “tek adam” ve “tek parti” sistemiyle yönetildi.<br/>
Ondan sonra da açık ve kapalı darbelerle ordu hep iktidarın denetimini elinde tuttu.<br/>
Cumhuriyet tarihimiz boyunca “silah” hukuktan üstün oldu.<br/>
Bu sert Cumhuriyet kendi “değerlerini” kitlelere “eğitim sistemiyle” enjekte etti.<br/>
“Tevhid-i tedrisat” kanunuyla eğitimi, Diyanet ile de dini kontrol etti.<br/>
Halkın yolundan “sapacağından” korktuğundan “demokrasiyi” asla cumhuriyetin değerleri arasına almadı.<br/>
Halkı, kalın çizgili dar bir çerçevenin içine hapsedip onu şekillendirmeye uğraştı.<br/>
Ve, hep “laikliği” vurguladı.<br/>
Peki bunca kontrolden ve bunca yıldan sonra ne oldu?<br/>
Bugün “şeriat” gelecek diye korkuluyor.<br/>
“Laikliğin elden gideceği” söyleniyor.<br/>
?imdi soru şu:<br/>
Eğitimin ve dinin böyle sıkı bir denetim altına alınmasına, demokrasiye izin verilememesine rağmen “cumhuriyetin en önemli değeri” neden tehdit altında?<br/>
Neden halkın demokrasiyi değil de “şeriatı” seçeceğinden, laiklikten vazgeçeceğinden ürkülüyor?<br/>
Neden halkın “laikliği” benimsemediğinden endişe ediliyor?<br/>
Nerede, ne aksadı da cumhuriyetin “en önemli değeri,” halkın “en önemli değerleri” arasına giremedi?<br/>
Ben, bu ülkeye “şeriat” geleceğine hiç inanmadım.<br/>
Bu ülke, hilafetin merkeziyken, “halife” tarafından “şeriatla” yönetilirken bile buradaki düzen diğer Müslüman ülkelerdeki şeriat düzenine benzemiyordu.<br/>
Ama halkın, Cumhuriyetin kurucuları gibi “laikliğe” tapınmadığı da kesin.<br/>
Laiklik, en kaba anlatımıyla “dinle devlet işlerinin birbirinden ayrılması” demek.<br/>
Devlet dinin kurallarına göre yönetilmiyor laik düzende.<br/>
Devlet din kurallarıyla yönetilmeyince, halkın yaşama biçimi de “din” tarafından belirlenmiyor.<br/>
Peki, insanlar niye böyle bir yönetim biçimi yaratma ihtiyacı duydu?<br/>
Neden “laiklik” diye bir yönetim biçimi çıktı?<br/>
Laiklik, “burjuva sınıfının” güçlenmesiyle hayata geçmiş bir kavram.<br/>
Burjuvalar, krallardan ve aristokratlardan farklı olarak “varlık nedenlerini” tanrıya bağlamıyorlardı, onlar “paralarıyla”, sermayeleriyle varoluyorlardı.<br/>
İktidarlarını sürdürmek için “tanrısal” bir desteğe ihtiyaçları yoktu.<br/>
Ayrıca, ellerindeki parayı nasıl harcayacaklarının “kilise” tarafından belirlenmesini de istemiyorlardı.<br/>
Onlar paralarını özgürce harcamak istiyorlardı.<br/>
Bu yüzden laiklik, “halkın” elinde para birikmesiyle ortaya çıktı.<br/>
Parayla laiklik arasında çok kuvvetli bir bağ vardır.<br/>
Bir halkın “laik düzeni” dirençle istemesi için, elinde “özgürce” harcamak isteyeceği bir para bulunması gerekir.<br/>
O paranın sağlayacağı hayat biçiminin, “dinin” denetimi dışına çıkarılmasını talep etmesi gerekir.<br/>
Halk zenginleşmemişse, elinde para yoksa, laik düzenin ona sağlayacağı “harcama özgürlüğünün” bir anlamı kalmaz.<br/>
Sizce, Türkiye’nin “laik olup olmaması”, Hakkâri’nin bir mezraında yaşayan insanların hayatını nasıl etkiler?<br/>
Laik olduğumuzda nasıl yaşarlar, laik olmadığımızda nasıl yaşarlar?<br/>
İkisinde de aynı yaşarlar.<br/>
Laik bir ülkenin vatandaşı olup olmamaları onların hayatlarında hiçbir fark yaratmaz.<br/>
Eğer, bugün “Laiklik elden gidiyor” diye üzülenler, bu üzüntülerinde samimi iseler öncelikle akıllarına takmaları gereken soru, “Halkı nasıl zenginleştireceğiz” sorusu olmalı sanıyorum.<br/>
Peki, Türkiye’de yaşayan insanlar nasıl zenginleşir?<br/>
Türkiye dışardan kaynak almadan zenginleşemiyor.<br/>
Yabancı yatırıma ve dış dünyayla çok ciddi ekonomik bağlara ihtiyacı var.<br/>
Yabancı yatırımcıları buraya çekebilmek ve gelişmiş dünyanın parçası olabilmek için de “hukukunu ve demokrasisini” sağlama almak zorunda.<br/>
Bunu sağlayabilmenin en iyi yolu da gelişmiş ülkelerin “hukuk kriterlerini” kabullenmek ve o dünyanın parçası olmak.<br/>
Kısacası Avrupa Birliği’nin üyesi haline gelmek.<br/>
Eğer Türkiye’nin “laik” olmasını isteyenler, bunu halkı zenginleştirmeden, sadece darbelerle ve silah zoruyla yapabileceklerini sanıyorlarsa, Cumhuriyet tarihine baksınlar, onca baskıya ve silaha rağmen istedikleri noktaya gelmedik.<br/>
Gelemeyiz de.<br/>
Laiklik isteyen, halkın zenginleşmesini talep etmek zorunda.<br/>
Halkın zenginleşmesi ise gelişmiş dünyanın parçası olmaktan geçiyor.<br/>
Anlayacağınız, hem laiklik isteyip hem de Avrupa Birliği’ne ve demokrasiye karşı olamazsınız.<br/>
Öyle olursanız amacınıza asla ulaşamaz ve hep korku içinde yaşarsınız.<br/>
“Laikçilerin” çıkmazı da burada zaten.<br/>
Hem laiklik istiyorlar hem de halkı zenginleştirip laiklik yanlısı yapacak demokratik gelişmelere karşı çıkıyorlar.<br/>
Bu kısırdöngüden hiçbir zaman kurtulamayacaklar.<br/>
Laikliği buraya, halkın zenginleşmesinin önünü açacak olan demokratlar getirecek o yüzden.<br/>
<br/>
12.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/377.htm), [web.archive.org (arşiv bağlantısı)](http://web.archive.org/web/20090920164246/http://www.taraf.com.tr:80/makale/377.htm)
