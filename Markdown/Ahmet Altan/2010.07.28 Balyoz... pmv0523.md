# Balyoz...

*Ahmet Altan 28.07.2010*

<div class="yazi"><p>Belli ki karargâhta yapılan acil toplantılarla, Başbakan’la düzenlenen “zirvelerle” Genelkurmay, Balyoz davasında sanık olan “adamlarını” kurtarmaya çalışıyor.</p>
<p>Bunu “silah arkadaşlarını” kurtarmak için yapıyor olabilirler.</p>
<p>Ordunun, ne kadar kaldığı belli olmayan “prestijini” korumak için de yapıyor olabilirler.</p>
<p>Lakin ortada “silah arkadaşlığını” ya da “ordunun prestijini” aşan bir durum var.</p>
<p>Bu adamlar “darbe” hazırlamaktan sanık.</p>
<p>Binlerce sayfalık darbe planları, sunumlar, konuşmalar, hazırlıklar, timler, krokiler var orta yerde.</p>
<p>“İsrail gibi sert önlemler almaktan”, “ezmekten” bahseden konuşmalar var.</p>
<p>Bu konuşmaların gerçekliğini kabul eden beyanlar var.</p>
<p>Diyelim ki bu insanlar için dava açılmadı.</p>
<p>Yargı bu cesareti gösteremedi ve konu mahkemeye gelmedi.</p>
<p>Böyle bir durumda bile Genelkurmay’a bu “konuyu” araştırmak düşmez miydi?</p>
<p>İsnat edilen suç, darbe hazırlamak.</p>
<p>Darbe “silahlı güçlerle” yapılır.</p>
<p>Genelkurmay’ın “darbe hazırlamakla” suçlanan personelini, “silahlı birliklerin” başında tutması mı yoksa bunları “soruşturma” sonuçlanana kadar görevden alması mı gerekir?</p>
<p>Görevden almayı bırakın Genelkurmay bu “sanıkların” bir kısmını terfi ettirebilmek için kıvranıyor.</p>
<p>Genelkurmay’ın derdi ne?</p>
<p>Bu binlerce sayfalık belgenin “sahte” olduğunu mu iddia ediyor?</p>
<p>O zaman bu “sahte” belgeleri hazırlayanları yakalasın.</p>
<p>Sahte ya da gerçek, bu belgeler bir askerî grubun elinden çıkmış, bu kesin.</p>
<p>Sahte de olsalar, gerçek de olsalar, bunları hazırlayanlar ordunun içinde.</p>
<p>Neden Genelkurmay bunları hazırlayanları ortaya çıkarmıyor?</p>
<p>Neden bunları ciddiyetle incelemiyor?</p>
<p>Neden işi geçiştiriyor?</p>
<p>Üstelik bir de dönemin MİT başkanının bir gazeteciye söylediği “Birinci Ordu darbe hazırlıyor” lafı orta yerde duruyor.</p>
<p>Neden Genelkurmay o görevliye “bu lafların nereden kaynakladığını” sormuyor?</p>
<p>Ya da Genelkurmay aslında bu “belgelerin” ve “darbe hazırlığının” gerçek olduğunu biliyor da “darbeyi” mi suç olarak görmüyor?</p>
<p>Ya da “darbenin” suç olduğunu biliyor da, “darbecileri yakalamak” ordunun şanına uymaz mı diyor?</p>
<p>Ne diyor gerçekten bizim ordu?</p>
<p>Niye darbe sanıklarını kurtarmak için bu kadar hevesli?</p>
<p>Neden Genelkurmay sözcüsü, “sanık arkadaşlarının görev başında” olduğunu iftiharla açıklıyor?</p>
<p>“Görevden el çektirme” diye bir müessese yok mu orduda?</p>
<p>Bir general hangi suçu işlerse işlesin görevine devam mı eder, yoksa sadece “darbe” suçuna bulaşanlar mı görevini sürdürme yetkisine sahiptir?</p>
<p>Genelkurmay’ın, Ergenekon Davası’nda bir numaralı sanık olan Üçüncü Ordu Komutanı’nı korumak için de bin dereden su getirdiğini biliyoruz.</p>
<p>O Üçüncü Ordu Komutanı, kendisinin de sanık olduğu davanın duruşmasına gitmemiş onun yerine mahkeme binasının üzerinden uçaklar uçurmuştu.</p>
<p>Darbe ya da çete sanığının eline silahlı birlik verirseniz olacağı budur.</p>
<p>Yarın da askerî birlikler yürür mahkeme binalarının önünde.</p>
<p>Ciddi bir ordu, ciddi bir Genelkurmay, böyle ağır suçlamalar olduğunda, mahkemelerin sonuçlarını beklemeden sanıkları “kenara çeker”, mahkeme devam ederken kendisi de soruşturmasını sürdürür.</p>
<p>İşin üstünü kapatmayı denemez.</p>
<p>Ama bizim Genelkurmay, ordu içindeki her suçu kapatmaya uğraşıyor.</p>
<p>Heron skandalının üstünü örtüyor, Dağlıca faciasını soruşturmuyor, “kâğıt parçasını” savunuyor, topraktan çıkan silahlara “boru” diyor.</p>
<p>Ve, bütün bunları yaparak kendisini “suç ortağı” durumuna düşürüyor.</p>
<p>İçinde bu kadar kalabalık bir “sanık” kadrosu bulunan yeryüzünde kaç ordu var?</p>
<p>Sanığı ve “suç ortağı” bu kadar bol olan bir ordunun disiplini de, ciddiyeti de kalmıyor, kendi karakollarını korumaktan aciz bir hale geliyor, baskına geleni “kaçakçı”, “kekik toplayanı” düşman sanıyor.</p>
<p>Baskın yiyen komutana madalya verip, çete sanığını terfi ettirmeye uğraşıyor.</p>
<p>Bu ordu değişmek ve gerçek bir ordu olmak zorunda.</p>
<p>Disiplini, ciddiyeti, hukuka saygıyı öğrenmek zorunda.</p>
<p>Bizim ordu bunu anladığında kendisi de rahatlayacak, Türkiye de rahatlayacak.</p>
<p>Eğer ordu bunu anlamamak için direnirse sonunda hayat ona bunu “canını acıtarak” öğretecek.</p>
<p>ahmetaltan111@gmail.com</p></div>

Kaynak: [taraf.com.tr](http://www.taraf.com.tr:80/ahmet-altan/makale-balyoz.htm), [web.archive.org (arşiv bağlantısı)](http://web.archive.org/web/20100729210214/http://www.taraf.com.tr:80/ahmet-altan/makale-balyoz.htm)
