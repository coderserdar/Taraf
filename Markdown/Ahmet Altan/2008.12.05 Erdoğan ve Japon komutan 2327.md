# Erdoğan ve Japon komutan

*Ahmet Altan 05.12.2008*

<div class="yazi">Karşılıklı mücadelelerde zafere ulaşabilmek için herkes iki amaç güder. <br/>En doğru pozisyonda, en sağlam biçimde durmak. <br/>Ve, rakibinin en zayıf yerini ortaya çıkarmak. <br/>Yapılan hamleler hep bu iki amaca yöneliktir. <br/>Rakibi, bulunduğu sağlam pozisyondan kımıldatıp onun zayıf yanını yakalamak için de zaman zaman “kandırıcı” hamleler yapılır. <br/>Futbolda buna çok rastlarız. <br/>Yolunu kesen savunma oyuncusunun duruşunu bozmak isteyen futbolcu, onu yerinden kımıldatabilmek için bir yana gidecekmiş gibi yapar. <br/>Savunma oyuncusu da onun bu hamlesini önleyebilmek için o yana doğru döndüğünde, rakip onun diğer yanından geçer. <br/>Eğer savunma oyuncusu, rakibinin hamlesine göre pozisyonunu değiştirmese, aslında karşısındakinin amacına ulaşmasını engelleyecektir. <br/>Ama durduğu yerde duramaz ve kendisinden beklenen hareketi yapıp, pozisyonunu zayıflatır. <br/>İyi bir oyuncu, karşısındakinin amacını sezebilen, onunla birlikte hareketlenmeyen, kendi hareketini kendi belirleyen oyuncudur. <br/>Aynı şey savaşta da geçerlidir. <br/>Ordular, birbirilerini yaptıkları “sahte” manevralarla kandırıp kımıldatmaya uğraşırlar. <br/>Saldırıyı kuzeyden yapacakmış gibi bir izlenim verip, rakibin güçlerini oraya yığmasını sağlayarak güneyden, düşmanın “zayıflamış” yanından saldırır. <br/>Japon yönetmeni Kurosawa’nın o muhteşem filmini seyreden herkes hatırlar. <br/>Eski çağlarda ünlü bir komutan, savaşa girişmeden önce gidip savaşın olacağı meydanı görür, en sağlam yeri seçer ve savaş başlayınca ordusunu oraya yerleştirir. <br/>Daha sonra düşman hangi hamleyi yaparsa yapsın ordusunu yerinden kımıldatmaz. <br/>Ve bu taktiğini de hep aynı cümleyle açıklar: <br/>- Dağ kımıldamaz. <br/>Bütün savaşlarını kazanır bu taktikle. <br/>O öldüğünde oğlu yerine geçer. <br/>Babasının öğüdünü dinlemeyip, düşmanın hamlesine uyarak ordusunu kımıldatır ve yenilir. <br/>Savaş tarihine baktığınızda aslında bunun örneklerini çok görürsünüz. <br/>Ve şunu öğrenirsiniz: <br/>Rakibinin her hamlesine göre kımıldama. <br/>Senin için en iyi yerde, en sağlam biçimde dur. <br/>Başbakan Tayip Erdoğan, savaş tarihiyle ya da Kurosawa’yla hiç ilgilendi mi bilmiyorum ama uzun yıllar futbol oynadığını herkes gibi ben de biliyorum. <br/>Çalımın ne olduğunu iyi hatırlaması gerekir. <br/>Ama sanırım ciddi bir çalım yedi. <br/>Anayasa’da Mahkemesi’nde AKP aleyhine kapatma davası açılmıştı. <br/>Bugün arttık anlaşılıyor ki “amaç” AKP’yi kapatmak değildi. <br/>Onun “pozisyonunu” bozmaktı. <br/>Ve, bu hamle başarılı oldu. <br/>“Suçludur ama şimdilik kapatmayalım” gibi dünyanın en tuhaf kararlarından birini veren Anayasa Mahkemesi, bir anda AKP’yi sistemin esiri haline getirdi. <br/>“Durduğu yerde durmanın” aleyhine olacağını düşünen iktidar partisi şaşırdı. <br/>Bana sorarsanız yapması gereken, 22 Temmuz’daki duruşunu aynen muhafaza ederek derhal seçime gitmekti. <br/>22 Temmuz’daki pozisyonu “en sağlam” pozisyondu çünkü. <br/>Bir seçim başarısıyla orduyu gerilettiği gibi yeni bir seçim kazanarak yargıyı da hukuk çizgisinin içine itebilir ve iktidarını halkın desteğiyle güçlü bir şekilde sürdürerek önemli reformlarla Türkiye’nin sorunlarını çözebilirdi. <br/>AKP bunu yapamadı. <br/>Onun yerine pozisyonunu değiştirdi. <br/>Birdenbire askerin yanına geçti, Kürt meselesinde şovenleşti, sivil anayasayı rafa kaldırdı, Avrupa Birliği’nden uzaklaştı. <br/>Zaten, “karşı tarafın” AKP’yi götürmek istediği yer burasıydı. <br/>Çünkü bu politika AKP’yi önce sarsar, sonra bitirir. <br/>AKP’yi kendi kendine yedirirler böylece. <br/>Futbol diliyle söylersek, AKP ters tarafa yattı ve top yanından geçti. <br/>Şimdi, AKP’ye yeni bir şans tanıyan gelişmeler oluyor. <br/>CHP ve MHP politika değiştiriyor. <br/>Anayasa Mahkemesi’nin suç olarak gördüğü “türbanı” CHP sahipleniyor. <br/>CHP, çarşaflı, başörtülü, türbanlı kadınları partisine kabul edip, “artık tek parti döneminde değiliz” diyerek bu politikayı savunurken dönüp de Anayasa Mahkemesi ile yeniden “türban” konusunda işbirliği yapamaz. <br/>Zaten suç olmayan türbanı, CHP bir kere daha “suç olmaktan” çıkardı. <br/>Anayasa Mahkemesi’nin AKP’yi en fazla sıkıştırdığı noktadaki düğümü çözdü, AKP’nin de elini rahatlattı. <br/>Sistemin diğer partisi MHP de Alevilik konusunda ileri bir adım atarak, Alevi sorununun çözümünü kolaylaştırdı. <br/>Özellikle CHP’nin yeni siyasi manevrasından sonra AKP’nin “laiklik karşıtı odak” suçlamasıyla korkutulması zor. <br/>Başbakan Erdoğan, dağılan “birliklerini” yeniden toplayıp, Avrupa Birliği’nin özgürlük anlayışına sahip çıkarak o eski sağlam pozisyonuna geri dönebilir. <br/>Bütün hatalarına rağmen, bugünkü partiler arasında Avrupa Birliği’nin özgürlük ölçülerini Türkiye’ye getirmeye hâlâ en yakın parti AKP. <br/>AKP, “düştüğü” yerden kalkabilir mi, kendini toplayabilir mi, Avrupa Birliği yoluna tekrar çıkabilir mi, bilmiyorum. <br/>Ama bunları yapmazsa bu “savaşı” kaybeder. <br/>Ters tarafa yatıp “dağı kımıldattı” çünkü.</div>

Kaynak: [taraf.com.tr](http://www.taraf.com.tr:80/makale/2974.htm), [web.archive.org (arşiv bağlantısı)](http://web.archive.org/web/20100428042213/http://www.taraf.com.tr:80/makale/2974.htm)
