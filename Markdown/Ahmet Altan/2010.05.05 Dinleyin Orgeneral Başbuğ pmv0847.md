# Dinleyin Orgeneral Başbuğ

*Ahmet Altan  05.05.2010*

<div class="yazi"><p>Edep sınırlarını epeyce aşan, saygısız ve küstah bir üslupla bizi “hainlikle”, “mütareke basınından da beter olmakla” suçladınız.</p>
<p>Ciddi bir ülkenin ciddi bir genelkurmay başkanı, birisini “hainlikle” suçladığında mutlaka elinde kanıtlar vardır ve hainlikle suçlanan adam derhal bu ağır suçtan yargılanır.</p>
<p>Ama siz ciddi biri olmadığınız, mahalle kahvehanesinde konuşur gibi aklınıza geleni söyleyip, suçlamalar uydurduğunuz için, hayatlarını “asker yandaşlığına” hasretmiş bir iki utanmaz yazar taslağından başka kimse sizi ciddiye almadı.</p>
<p>Söyledikleriniz en fazla, “hain olduklarını genelkurmay başkanından öğrendiğim adamlar kanıma dokunduğu için onları vurdum” diyecek bir yeni yetmenin herhangi bir girişimine “altlık” olmaktan fazla bir anlam kazanmadı.</p>
<p>“İhanet” ciddi bir suçtur.</p>
<p>Darbe planı hazırlamak “ihanettir” mesela.</p>
<p>1 Mayıs’ta insanların üzerine ateş açmak ihanettir.</p>
<p>Ülkeyi “kaos ortamında” tutmak için katliamlar düzenleyip karışıklıklar çıkarmak ihanettir.</p>
<p>Danıştay cinayetinde, kamera görüntülerini silerek bütün ülkeyi yanıltıp çatışmaları kışkırtmak ihanettir.</p>
<p>Dağlıca baskınında, resmî belgelere de yansıdığı gibi PKK militanlarının geçeceği yolun üstündeki mevzileri boşaltıp, onca çocuğun ölümüne yol açmak ihanettir.</p>
<p>Aktütün’de, gelen PKK’lılar “uydu görüntüleriyle” saptandığı halde saldırıyı caydıracak önlemler almayarak karakoldaki çocukları ölüme teslim etmek ihanettir.</p>
<p>Bu “suçların” bir kısmı bugün artık yargıda.</p>
<p>Diğerleri de Türkiye demokratikleştikçe teker teker yargının önüne çıkacaktır.</p>
<p>Şimdi gelelim, sizin bizi “hainlikle” suçlamanıza yol açan Sarıyayla baskınına.</p>
<p>Bence de burada bir ihanet ve hainlik var.</p>
<p>Ama hainlik “o çocuklar neden öldü” diye sormak değil.</p>
<p>Hainlik, o çocukları ölüme terk etmek.</p>
<p>Şamil Tayyar ve Adem Yavuz Arslan, “anayasa reformlarını engellemek amacıyla kaos çıkartmak için PKK’nın baskınlar düzenleyeceğini” yazarak nerelere baskın yapılacağını da liste halinde sıraladı.</p>
<p>Önce bu iki yazarın işaret ettiği Giresun’da patladı mayın.</p>
<p>Sonra Tunceli’deki karakol baskını geldi.</p>
<p>Ve, çocuklar o baskında öldü.</p>
<p>O baskının bütün hikâyesini, nasıl olduğunu, nasıl geliştiğini bugünkü sürmanşetimizde yazdık.</p>
<p>Oradaki karakol komutanıyla yardımcısı ve yanlarındaki neferleri, arkadaşlarını kurtarabilmek için sonuna kadar yiğitçe mücadele etmişler.</p>
<p>İnandıkları bir dava ve inandıkları bir meslek için canlarını vermişler.</p>
<p>Böyle yiğit ve fedakâr insanlar, dostlarının da düşmanlarının da saygısını kazanırlar.</p>
<p>Peki, siz ne yaptınız?</p>
<p>Tunceli’de baskın yapılacağını gazete yazarları bile bilirken, bu konudaki bilgiler bütün “yetkililere” bildirilmişken siz nasıl bir önlem aldınız?</p>
<p>Size emanet edilen o çocukları ölümden kurtarmak, o baskını daha gerçekleşmeden durdurmak, baskını düzenleyenleri caydırmak için ne tür hazırlıklar yaptınız?</p>
<p>Bu soruya açıkça cevap vermeye sizin cesaretinizin yeteceğini sanmıyorum, onun için ben cevaplayayım.</p>
<p>Hiçbir önlem almadınız, hiçbir hazırlık yapmadınız.</p>
<p>Savunmasız bir yere, savunmasız bir şekilde kurduğunuz karakoldaki çocukları savunmasız bir şekilde bıraktınız.</p>
<p>Karakoldaki çocuklar, ellerinde yeterli imkân olmadığı için PKK’lıların civardaki evlere sızdıklarını bile zamanında fark edemediler.</p>
<p>Neden o çocukları korumadınız, neden baskın yapılacağını bile bile onları yetersiz silahlarıyla o dağın başında yalnızlığa terk ettiniz?</p>
<p>Neden baskın yiyen karakola “ambulans” bile geldiği halde “yardım edecek” kuvvetler gelmedi?</p>
<p>Nasıl oluyor da komutanızdaki ordu, bir ambulansın gittiği yere ulaşamıyor?</p>
<p>O çocukları “yağmur yağdığı” için koruyamadığınızı söylediniz, askerlik tarihinde bir komutan için bundan daha utanç verici bir açıklama olduğunu sanmıyorum.</p>
<p>Bu açıklamadan sonra o bölgedeki karakollarda bulunan çocukların “yağmur yağdığında” neler hissedeceğini, aklı eren biri size anlatsın.</p>
<p>Şimdi onu bunu suçlamayı bırakıp, sizi general yapan bu ülkeye anlatın, neden bir “kaos planının” parçası olan saldırıları önleyecek tedbirler almadınız, neden o karakoldaki çocukları yetersiz silahlarla, yetersiz imkânlarla orada bıraktınız, neden o çocukların yardımına ambulanstan bile sonra gittiniz. </p>
<p>Bütün bu olaya baktığınızda “ihaneti” nerede görüyorsunuz gerçekten siz; bunları yazanlarda mı, o çocukları korumayanlarda mı?</p>
<p>Siz, yapayalnız bıraktığınız, savunmasız koduğunuz, yardım göndermediğiniz, arkadaşları için yiğitçe ölen o çavuşun ve diğerlerinin ailelerine ne diyeceksiniz?</p>
<p>Öldü o çocuklar.</p>
<p>Söyleyin bize general, kimin yüzünden öldüler, hangi “hainliğe” kurban gittiler...</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-dinleyin-orgeneral-basbug.htm), [web.archive.org (arşiv bağlantısı)](http://web.archive.org/web/20100507095618/http://www.taraf.com.tr:80/ahmet-altan/makale-dinleyin-orgeneral-basbug.htm)
