# Bari bir özür dile paşa...

*Ahmet Altan 23.01.2010*

<div class="taraf_structure_2col_1zq">
<div class="margen_n">



 <p>Genelkurmay’ın dün Balyoz darbesiyle ilgili yaptığı açıklamada “bu haberin yayınlanmasındaki zamanlama dikkat çekici” deniyor. <br/><br/>Balyoz’la ilgili söyledikleri bu. <br/><br/>Bizim Genelkurmay’ın “dikkatini” sadece “zamanlama” çekmiş. <br/><br/>Biz bu Genelkurmay’ın dikkatini “zamanlamadan”, bombalanacak camilere, o bombalama için görevlendirilen timlere, görev emir belgelerine nasıl çekeceğiz? <br/><br/>Ülkenin ordusu, ülkenin camiini bombalayıp, ülkenin insanını öldürecek. <br/><br/>Askerlerin cami bombalamasını, namaza giden insanları öldürmesini “dikkat çekici” bulmayan bir ordu olabilir mi? <br/><br/>Paşalar, sizin ülkenizden, sizin caminizden, sizin insanınızdan söz ediyoruz. <br/><br/>Dikkatinizi, sizin deyiminizle “akıldan ve vicdandan” yoksun bu hazırlıklara çekmek için ne yapmalıyız? <br/><br/>Kendi jetinizi bombalamak için plan yapılmış. <br/><br/>Kendi pilotunuzu öldüreceksiniz. <br/><br/>Size emanet edilen genç bir pilotu öldürmek için plan hazırlamak da “dikkatinizi” çekmiyor mu? <br/><br/>Ne tuhaf bir dikkatiniz var sizin? <br/><br/>“Ordu camileri bombalayacaktı” haberleri bütün ülkede konuşulurken sizin “dikkatiniz”, yargılanan subayların dosyasının hemen sivil yargıdan askerî yargıya aktarılması noktasına yoğunlaşmış. <br/><br/>Aman, suç işleyen subaylar gerçek mahkemelerde yargılanmasın. <br/><br/>Askerî yargıya alın ki serbest bırakılmaları, “ıslak imza” rezaletinde olduğu gibi “suçsuz” bulunmaları kolay olsun. <br/><br/>Anayasa Mahkemesi, “suç işleyen askerlerin sivil yargıda yargılanması” konusundaki yasayı iptal etti ve yasaların Anayasa’ya uygunluğunu denetlemekle yükümlü bu mahkeme Anayasa’yı “açıkça” ihlal ederek, bu kararı, “gerekçesini yazmadan” açıkladı. <br/><br/>Bir telaş var anlaşılan. <br/><br/>Hukukçularımızla askerlerimiz elele birilerini kurtarmaya çabalıyorlar. <br/><br/>Öyle telaşlılar ki Anayasa Mahkemesi “suç” işlemeyi göze alıyor. <br/><br/>Anayasa’nın maddesini açıkça çiğniyor. <br/><br/>Ordusunun “cami bombalama” planı yaptığı bir ülkenin Anayasa Mahkemesi de Anayasa’yı çiğnemiş, çok mu? <br/><br/>Kurumlar arası “uyum” dedikleri bu herhalde. <br/><br/>Muhalefet de maşallah çok “uyumlu”, muhalefet partilerinden hiç biri şu Balyoz darbesindeki korkunç hazırlıkları kınayıp, acilen soruşturma açılması için sokaklara çıkmadı. <br/><br/>Bunlar bir de milliyetçi. <br/><br/>“Kendi pilotunu öldürme” planı karşısında sessiz kalan milliyetçiler bunlar, pilot öldürülmüş, cami patlatılmış onlara ne, asker iktidarda kalsın da, gerisi önemli değil. <br/><br/>Patlatılacak camiler ile ilgili planlar için ağzınızı bile açmayın siz, seçim geldiğinde o camilere gidenler bunu hatırlarlar nasıl olsa. <br/><br/>Bizim ordunun “oyun senaryosu” dediği hazırlıklardan Güneydoğu’nun da payına bir şeyler düşüyor elbette. <br/><br/>Güneydoğu’da “İsrail tarzı sert” yöntemler uygulamaktan söz ediyor bir general fütursuzca. <br/><br/>“İsrail tarzı sertlikle” ne yapmayı düşünüyorsunuz Güneydoğu’daki Kürtlere? <br/><br/>Bu nasıl bir düşünce tarzı? <br/><br/>Bizim ordu İsrailli, Kürtler de Filistinli mi oluyor ordunun “oyun” planlarında? <br/><br/>Bunlar “tehlikeli oyunlar” paşalar. <br/><br/>Siz kendi vatandaşlarınızı “düşman” unsur olarak görürseniz, “bölücülüğü” başka yerde aramanıza hiç gerek kalmaz, o “bölücülük” sizin zihninizde ortaya çıkar. <br/><br/>Ondan sonra da JİTEM’ler kurulur, tetikçiler göreve getirilir, faili meçhul cinayetlerde 17 bin Kürt öldürülür. <br/><br/>Bu kadar Kürt öldürülmesi yetmedi mi? <br/><br/>Bu korkunç planlar 2003 yılında hazırlandı ama 2010 yılında Genelkurmay hâlâ bu planları savunuyor. <br/><br/>Bari bir özür dileyin, “yapılan yanlıştır, gereken hukuki önlemleri alacağız, özür dileriz” deyin. <br/><br/>Öldürmeyi planladığınız insanların karşısına geçip de bunlar “oyun” demeyin. <br/><br/>Genelkurmay’ın bu “planları” savunması, kafanın hiç değişmediğini, bu ülkedeki herkesin tehlikede olduğunu gösteriyor. <br/><br/>“Ordu ve darbe yanlısı” olmanız bile sizi kurtarmaz, çocuğunuzu bir müze gezisine götürdüğünüzde, bir camiye gittiğinizde siz de öldürülebilirsiniz. <br/><br/>Sivil iktidar da artık “dikkatini” anayasa değişikliğine odaklamalı, bu “vicdansız” ve hukuksuz yapıyı değiştirmeli, hem kendi hayatlarını, hem vatandaşlarının hayatlarını, hem de ülkenin geleceğini kurtarabilmek için başka çare yok. <br/><br/>Bu “akıldan ve vicdandan” yoksun çılgınlığın yeniden ne zaman nereden başını göstereceğini hiç birimiz bilemeyiz çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/9649.htm), [web.archive.org (arşiv bağlantısı)](http://web.archive.org/web/20100129102238/http://www.taraf.com.tr:80/makale/9649.htm)
