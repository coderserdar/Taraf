# Balık yakalandı ama...

*Ahmet Altan 21.06.2009*

<div class="taraf_structure_2col_1zq">
<div class="margen_n">



 <p>Papini’nin olağanüstü kitabı <i>Gog</i>’da, deli bir milyarderin hayalî maceraları anlatılır. <br/><br/>Gog, parayı bastırıp dünyanın bütün ünlüleriyle konuşur bu kitapta. <br/><br/>Bir seferinde Einstein’ı davet eder. <br/><br/>Ve sorar. <br/><br/>“Bana teorini kısaca anlatsana.” <br/><br/>Einstein da biraz düşünüp cevap verir. <br/><br/>“Bir şey kıpırdıyor.” <br/><br/>Şu anda Türkiye’yi anlatmak için de sanırım bundan daha iyi bir cümle bulmak güç. <br/><br/>“Bir şey kıpırdıyor.” <br/><br/>Hepimiz kıpırtıyı hissediyoruz ama neyin kıpırdadığını, nasıl kıpırdadığını tam çıkartamıyoruz. <br/><br/>Cumhurbaşkanı, Genelkurmay Başkanı’yla bir saat konuşuyor. <br/><br/>Başbakan, canlı yayında konuşurken televizyonlar alt yazı geçiyor, “Erdoğan sağlık nedeniyle Yunanistan gezisini iptal etti.” <br/><br/>Erdoğan’ın “tansiyonunun yükseldiği” söyleniyor. <br/><br/>Belli ki bir “şey” kıpırdıyor Ankara’da. <br/><br/>Benim anlayabildiğim şu, bizim gazetede yayımlanan belgeyle “büyük bir balık” yakalandı. <br/><br/>Ama balık galiba “sandaldan” da büyük çünkü balığı çekip sandala alamıyorlar. <br/><br/>Bırakamıyorlar da... <br/><br/>Tuhaf bir kilitlenme hali çıkıyor ortaya. <br/><br/>Bunun böyle süremeyeceği açık. <br/><br/>Ya balığı bırakacaklar, ya da yakalayıp gereğini yapacaklar. <br/><br/>İkisi de çok riskli olduğu için karar vermekte zorlanıyorlar. <br/><br/>Bazı gazetelerde çıkan haberler “Genelkurmay’ın bu belgeyi külliyen inkâr edeceğini” gösteriyor. <br/><br/>Bunu yapabilirler ama halkı ikna etmeleri çok güç. <br/><br/>Bu olayı öyle kolayından geçiştiremeyecekler. <br/><br/>Belgenin ofisinde yakalandığı Ergenekon sanığının avukatlarının, belgenin varlığını reddetmek ve suçu polise yıkmak için yalan söylediklerinin ortaya çıkması Genelkurmay’ı da zor durumda bıraktı. <br/><br/>Birisinin avukatların niye yalan söylediğini açıklaması gerekiyor. <br/><br/>Jandarma’nın “imza raporu” da “inkârı” zorlaştırıyor. <br/><br/>Ergenekon savcılarının bu hafta başında Albay’ı sorguya çekecekleri kesin gibi gözüküyor. <br/><br/>Geçen hafta İstanbul’a gelen bir askerî yargıç bu gelişmeyi engelledi ama artık engelleyemeyecekleri anlaşılıyor. <br/><br/>Albay, sivil savcıların karşısında askerî savcıların karşısında olduğu kadar rahat davranamayacak herhalde. <br/><br/>Genelkurmay, “bu tür andıçları” hoş karşılamayacağını açıklıyor ama aynı albayın geçen yıl yakalanan benzer “andıçı” hakkında hiçbir işlem yapılmamış olması, bu sözün inandırıcılığını epey zedeliyor. <br/><br/>Genelkurmay zor durumda. <br/><br/>Sabıka dosyası çok kabarık olduğu için açıklamaları ikna etmiyor kimseyi. <br/><br/>Hükümet de zor durumda, çünkü ne yapacağına tam karar veremiyor. <br/><br/>Muhalefet de nasıl durması gerektiğini belirleyemiyor. <br/><br/>Herkes, bu belgeden sonra “bir şeylerin” değişeceğini biliyor. <br/><br/>Bunun nasıl bir değişiklik olduğunu ise bilen yok. <br/><br/>Kulislerde, hükümetin şu anda hepimizin bildiğinden daha fazlasını bildiği söyleniyor. <br/><br/>AKP’nin yeni bir “kapatma davasıyla” karşılaşmaktan endişeli olduğu da söylentiler arasında. <br/><br/>Bütün bu belirsizliklerin ortasında kesin olan tek bir gerçek var. <br/><br/>Bir Ergenekon sanığının ofisinde bir “darbe” planı ele geçti. <br/><br/>Bu plan, ya “emir komuta” zinciri içinde hazırlandı. <br/><br/>Ya bir cuntanın emriyle yazıldı. <br/><br/>Ya da bunu Ergenekon yaptı. <br/><br/>Her üç halde de mutlaka hukuki bir hamle yapılması gerekiyor. <br/><br/>Türkiye, bu planı yazanı yakalamak ve yargılamak zorunda. <br/><br/>Eğer emir komuta zinciri içinde hazırlandıysa, ordunun tepesinin tümden emekliye ayrılması mecburiyeti bulunuyor. <br/><br/>Cuntaysa, ordunun içinde ciddi bir temizlik ve tutuklama yapılacak. <br/><br/>Ergenekon hazırladıysa, bu örgütün “ordu içindeki uzantıları” yakalanacak. <br/><br/>Ne olursa olsun, ordu bir sarsıntıdan geçecek. <br/><br/>Bizim ordu hukuki bir denetime alışkın değil. <br/><br/>Daha önceki andıçların hesabını vermedi, kimse yakalanmadı, sorgulanmadı, yargılanmadı. <br/><br/>Ama şimdi durum değişik. <br/><br/>Albay siviller tarafından sorgulanacak. <br/><br/>Bütün çabalara rağmen bu engellenemiyor. <br/><br/>O sorgudan nasıl gerçekler çıkacağını bilmiyoruz. <br/><br/>Ayrıca, bu “planı” her kim hazırladıysa mutlaka başka belgeler de hazırlamış olmalı. <br/><br/>Onlar da herhalde bir yerlerde duruyor. <br/><br/>Sanırım bu belgenin yayınlanmasıyla birlikte “ordu-toplum” ilişkileri ciddi bir değişim geçirdi, ordu büyük bir tepki gördü, ilk kez bu tür andıçların “suç” olduğunu kabul etti. <br/><br/>Eğer bu yakalanan andıç “suçsa”, daha önce yakalanan andıçları yazanlar hakkında ne yapılacak? <br/><br/>Bu da cevaplanması gereken ayrı bir soru. <br/><br/>Şimdi herkes durmuş, ne yapacağını bilemeden birbirine bakıyor. <br/><br/>Ama bu cumhuriyet kurulduğundan beri belki de ilk kez “bir şey” oluyor bu toplumda. <br/><br/>Bir şey “kımıldıyor”.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6152.htm), [web.archive.org (arşiv bağlantısı)](http://web.archive.org/web/20090826200846/http://www.taraf.com.tr:80/makale/6152.htm)
