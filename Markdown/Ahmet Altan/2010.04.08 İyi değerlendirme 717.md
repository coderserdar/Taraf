# İyi değerlendirme

*Ahmet Altan 08.04.2010*

<div class="yazi"><p>Bu laflar ne laflar hey Allahım.</p>
<p>Balyoz soruşturmasında 25 generali gözaltına almak için karar veren savcıları görevlerinden çeken Başsavcı, bağımsızlığıyla övünüyor önce.</p>
<p>“Bana kimse emir vermedi, veremez.”</p>
<p>Arkasından bu kararı tek başına aldığını açıklayıp nedenini de söylüyor.</p>
<p>“Gözaltına alınması istenen subayların 78’i muvazzaf... Bunların yirmi beşi general rütbesinde... Böyle bir yakalama ve gözaltı kararının yol açacağı sonuçların iyi değerlendirilmesi gerekir.”</p>
<p>Başsavcı, generallerin gözaltına alınmasını “iyi” değerlendirmiş ve operasyonu durdurmuş.</p>
<p>Peki, neye göre değerlendirmiş bunu?</p>
<p>Yargının önemli bir parçası olduğuna göre “hukuka ve yasalara” göre değerlendirmiş olmalı.</p>
<p>Peki, bizim hukukumuzda “25 general gözaltına alınırken iyi değerlendirilmeli” diye bir madde var mı?</p>
<p>Şike skandalında “yirmi beş futbolcu” gözaltına alınırken Başsavcı “iyi değerlendirme” yapıyor mu yoksa yasanın emirlerine mi uyuyor?</p>
<p>Gözaltına alınması gerektiğinde “başsavcının ve savcıların” mutlaka “iyi değerlendirme” yapması gereken insanlar kimler?</p>
<p>Hangi meslek grubu, “bizim yirmi beşimizi de alamazlar, iyi değerlendirme yapmaları gerekir” gibi bir güvenceye sahiptir bu ülkede?</p>
<p>O yirmi beş kişi “muvazzaf generaller” olmasaydı başsavcı gene de “iyi değerlendirme” yapacak mıydı?</p>
<p>Niye emekli generalleri gözaltına alırken “iyi değerlendirme” yapmadılar?</p>
<p>Hukukumuz, “emekli generalleri gözaltına alabiliriz ama görevde bulunan generalleri gözaltına almadan önce iyi değerlendirip vazgeçelim” mi diyor?</p>
<p>Ne oldu Anayasa’nın “eşitlik” ilkesine?</p>
<p>Eşitlik ilkesine aykırı davranmak, zanlılara “mesleklerine ve görevlerine” göre davranmak hukuka uygun mu?</p>
<p>Peki, başsavcı bu kararı ve bu açıklamasıyla Anayasa’nın eşitlik ilkesini çiğnemiş olmuyor mu?</p>
<p>Çiğnemiş oluyor.</p>
<p>Anayasa’yı çiğnemek suç mu?</p>
<p>Suç.</p>
<p>Başsavcı operasyonu durdururken “iyi değerlendirdiğini” sanıyor ama bence fevkalade “kötü değerlendirmiş” ve açıkça suç işlemiş.</p>
<p>Bu suçu da itiraf etmiş.</p>
<p>Böyle giderse, bugün “yargı sisteminin” içinde bir yere sahip olan epeyce insanı ilerde “sanık sandalyesinde” göreceğiz.</p>
<p>Çünkü bu ülkede kimin yargılanacağını “hukuk dışı değerlendirmelere” göre değil “hukuki değerlendirmelere” göre yapan hukukçular da var.</p>
<p>Hukukun ölçüsü hukuktur.</p>
<p>O ölçü de, zanlıların “mesleklerine” göre değişmez.</p>
<p>Generallerin gözaltına alınması söz konusu olduğunda duran başsavcı, başka hangi mesleklerin gözaltı kararları karşısında soruşturmayı durduruyor?</p>
<p>Yirmi beş fırıncı gözaltına alınacak olsa “durumu iyi değerlendirecek” miydi?</p>
<p>Yirmi beş işçi gözaltına alınabilir mi mesela?</p>
<p>Yirmi beş doktor, eczacı, mühendis gözaltına alınır mı?</p>
<p>Adalet simgesinin gözlerinin bağlı olmasının nedeni böylesine açıkken, o “gözlerdeki bağ” bütün hukukçulara “hukuk dışındaki hiçbir ölçüyle değerlendirme yapmayacaksınız” diye emrederken bizim savcı neden “gözlerini açıyor”, generalleri görüyor ve operasyonu durduruyor?</p>
<p>Belli ki yargının bazı üyelerine göre bu ülkedeki herkes sorgulanabilir, gözaltına alınabilir ama generaller sorgulanamaz, gözaltına alınamaz.</p>
<p>Niye?</p>
<p>Başsavcı bu “niye” sorusunun cevabını da verebilecek mi?</p>
<p>Bize, neden söz konusu generaller olduğunda “iyi değerlendirdiğini” ama başka mesleklerden olanların durumunu “kötü değerlendirdiğini” açıklayabilecek mi?</p>
<p>On yedi bin faili meçhul cinayetin gerçekleştiği bir ülke burası, o “cinayetleri” işleyenlerin yakalanmaması ve yargılanmaması da bazı “iyi değerlendirmelerin” sonucu mu?</p>
<p>O “iyi değerlendirmeler” sonucunda mı birçok işkenceci paçasını yargıdan kurtardı?</p>
<p>O “iyi değerlendirmeler” mi “muhtıracıların ve darbecilerin” hesap vermesini engelledi?</p>
<p>O “iyi değerlendirmeler” mi 28 Şubatçılarla 27 Nisancıların serbestçe dolaşmasına yol açtı?</p>
<p>Tabii bu değerlendirmeleri “iyi” bulanlar var aramızda.</p>
<p>Bunun “yargı bağımsızlığı” olduğunu iddia ediyorlar.</p>
<p>“Generaller söz konusu olunca iyi değerlendirme yapan” anlayışa “bağımsız yargı” diyenleri tanımak isterseniz, anayasa tartışmalarına bakın, “yargı sistemi değişmesin” diye bağıranlar onlar.</p>
<p>Bağımsızlık onların kafasında da “generallere dokunmamak” anlamına geliyor, onun için bugünkü düzeni bu kadar çok sevip savunuyorlar.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/makale/10797.htm), [web.archive.org (arşiv bağlantısı)](http://web.archive.org/web/20100411202519/http://www.taraf.com.tr:80/makale/10797.htm)
