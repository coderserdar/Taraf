# Dayak

*Ahmet Altan 31.10.2012*

<div class="yazi"><p>Bir sabah bağırışlarla uyandım.</p>
<p>Uyku sersemi, dört yataklı kerpiç kulübeden dışarı fırladım.</p>
<p>Tabur karargâhının önündeki küçük meydanda bir binbaşı bir eri dövüyordu.</p>
<p>Binbaşı bir tokat atıyordu, er tokadın şiddetiyle bir adım geri gidiyordu, binbaşı bir adım yaklaşıp bir tane daha vuruyordu, er gene bir adım geri gidiyordu, tokat tokat küçük meydanın etrafında dönüyorlardı.</p>
<p>Binbaşı her tokattan sonra bağırarak soruyordu:<br/><br/><b>“Ben seni kimin iyiliği için dövüyorum?”</b></p>
<p>Er bağırarak cevap veriyordu:<br/><br/><b>“Benim iyiliğim için komutanım.”</b></p>
<p>Binbaşı yorulana kadar dövdü eri, iyice yorulunca daha fazla <b>“iyilik”</b> yapmaktan vazgeçti, ağzı burnu kan içinde kalan çocuğu arkadaşları revire taşıdı.</p>
<p>O sınır taburunda gördüğüm vahşet pek unutulur bir sahne değildi ama yaşadığım ülkede <b>“devletin vatandaşlarını”</b> o vatandaşların iyiliği için dövmesi bir gelenek olarak hiç bitmeden sürdüğü için o sahne de hep aynı canlılığı ile kaldı zihnimde.</p>
<p>Yıllarca bu ülkede yaşayan hemen hemen herkesi <b>“onların iyiliği için”</b> döven CHP’lileri, bu sefer de CHP’lilerin iyiliği için dövdüler Ankara’da.<br/><br/><b>“Kötü bir şey olacağına dair”</b> esrarengiz bir <b>“istihbarat”</b> olduğundan, bizim iktidar <b>“başkası kötü bir şey yapmadan biz yapalım”</b> diyerek ulusalcılarla CHP’lileri Cumhuriyet Bayramı’nda bir güzel dövüp, tazyikli sularla ıslattılar, gözlerine biber gazı sıktılar.</p>
<p>Hipodromda <b>“devlet törenleri varken”</b> CHP’lilerin sokakta kendi başlarına yürümek istemeleri <b>“mutlaka cezalandırılması”</b> gereken bir şeydi devlete göre.</p>
<p>Hipodromda eskiden CHP’lilerle generalleri tören yapardı şimdi AKP’lilerle generalleri tören yapıyor.</p>
<p>Törene katılmayanları da <b>“kendi iyilikleri”</b> için dövüyorlar.
                                    	<br/><br/>
<a class="lnk2" href="/web/20130525022214/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr/ahmet-altan/makale-dayak.htm), [web.archive.org (arşiv bağlantısı)](http://web.archive.org/web/20130525022214/http://www.taraf.com.tr/ahmet-altan/makale-dayak.htm)
