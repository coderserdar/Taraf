# Olağan karşılandı

*Ahmet Altan 10.04.2009*

<div class="taraf_structure_2col_1zq">
<div class="margen_n">



 <p>Gazeteciler, gazetelerinin gücünü gösterebilmek için verdikleri haberlerin “etkisini” abartılı bir şekilde yansıtmayı severler. <br/><br/>“Biz bir iş yaptık, dünya âlem bizi konuşuyor” türünden haberlere sık rastlarsınız. <br/><br/>Ben, çok ama çok uzun yıllar önce <i>Güneş</i> Gazetesi’nin başına geçtiğim ilk gün, sabah toplantısında, “dün gazeteyi toplattılar, bunun haberini yapalım” dediler. <br/><br/>“Olur”, dedim, “tepkileri toplayın, haberleştirelim.” <br/><br/>Sonra da sordum. <br/><br/>“Ne tepkiler var?” <br/><br/>Bir sessizlik oldu. <br/><br/>“Tepki yok” dediler. <br/><br/>Bir gazete toplatılmıştı ve Türkiye’de siyasiler de dahil kimse buna tepki göstermemişti.<br/><br/>“O zaman,” dedim, “gazetemizin toplatılması olağan karşılandı diye yazalım.” <br/><br/>Bu sefer daha da koyu bir sessizlik oldu. <br/><br/>Böyle bir başlık bizim gazeteyi “çok etkisiz” gösterecekti. <br/><br/>“Gerçek bu değil mi” dedim, “kimsenin tepki göstermemiş olması?” <br/><br/>“Evet.” <br/><br/>“Yazalım o zaman.” <br/><br/>Biz, “gazetemizin toplatılması olağan karşılandı” diye bir haber yapıp birinci sayfanın altına koyduk. <br/><br/>Ben tam birinci sayfaya bakarken, o sırada <i>Güneş</i>’te yazan İsmail Cem geldi yanıma. <br/><br/>Dedi ki, “madem böyle bir şey yapıyorsun, niye daha büyük koymuyorsun?” <br/><br/>“Haklısın,” dedim. <br/><br/>Ertesi gün, bizim gazete, manşetin yanında kocaman bir haberle çıktı: <br/><br/>“Gazetemizin toplatılması olağan karşılandı.” <br/><br/>Şimdi sanırım bizim yeni bir “olağan karşılandı” haberi daha yapmamız gerekecek. <br/><br/>Dün bizim gazete, “Ergenekon’un bir eski İranlı bakanla bir Rus milletvekilini öldürdüğünü” yazdı. <br/><br/>Bugün Ergenekon sanığı olan bir sendika başkanından aldıkları milyonlarca dolarla Kıbrıs seçimlerini “biçimlendiren”, Türkiye’deki genel seçimlere müdahale eden bir grup “devlet görevlisi”, Apo’yla ilişkisini tespit ettikleri iki kişiyi de öldürtmüşlerdi. <br/><br/>Dün televizyon haberlerine, gazetelerin internet siteleriyle medya haberlerini veren sitelere baktığımda, bizim haberin “olağan” karşılandığını gördüm. <br/><br/>Ergenekon bağlantılı bir örgütün orada burada adam öldürtmesi çok sıradan gelmişti bizim medyaya. <br/><br/>Hiçbir yerde bu haberin izi yoktu. <br/><br/>Sıradan geleceğini daha sabahleyin biliyordum. <br/><br/>Çünkü bizim yazdığımız o haber diğer gazetelerin de elindeydi. <br/><br/>Bir tek <i>Zaman</i> gazetesi iç sayfalarından görmüştü haberi. <br/><br/>Diğerleri ise böyle bir haber yokmuş gibi davranmıştı. <br/><br/>Biliyor musunuz, çektiğimiz bunca sıkıntıya rağmen işte bu yüzden <i>Taraf</i> gazetesinin var olmasını istiyorum. <br/><br/>Medyanın “olağan” bulduğu bu haberleri halkın öğrenebilmesi için. <br/><br/>Bu ülkede dün <i>Taraf</i> okurlarının dışında hiç kimse bu cinayetleri öğrenemedi. <br/><br/>Halbuki, gazeteciliğin bütün kurallarına göre, bu “esaslı” haberdi, yeryüzünün her yanında bütün gazeteler bunu koyardı.<i> <br/><br/>New York Times</i> ya da <i>Washington Post</i>, Amerikan derin devletinin içinden birilerinin böyle cinayetler işlediğine dair belgeler bulsalar dünyayı ayağa kaldırırlardı. <br/><br/>Ama bizim gazetelerimizle televizyonlarımız bu haberi “olağan” buluyorlar. <br/><br/>Susuyorlar. <br/><br/>Size rahatlıkla Türkiye’de “medya” diye bir şey olmadığını söyleyebilirim. <br/><br/>Bakmayın siz onların, “iktidar yanlısı”, “muhalefet yanlısı” diye ikiye ayrıldıklarına, onların hepsi temelinde “devlet” yanlısıdır. <br/><br/>Halkın bilmesini değil, “bilmemesini” isteyen bir gazetecilik yaparlar. <br/><br/>Allahtan bu medyanın içinde “gazeteci ahlakına” sahip insanlar var, kendi gazeteleri bu haberleri görmezden gelse de, onlar köşelerinde bu tür haberleri okuyucularına duyururlar. <br/><br/>Babam da gazeteci olduğu için ben gazetelerde büyüdüm. <br/><br/>Çok genç yaşta başladım gazeteciliğe. <br/><br/>Ve hep aynı şeyi gördüm. <br/><br/>Burada, bütün darbeler, faili meçhuller, “derin devlet” suçları, bu medyanın yardımıyla gerçekleşir. <br/><br/>Devletin içindeki suçlular, suçlarının hiçbir medya kuruluşu tarafından ortaya çıkarılmayacağına emindir. <br/><br/>Ben <i>Hürriyet</i> Gazetesi’nin Dış Haberler Servisi’nde “gece nöbetçisi” olarak çalışırken, bir akşam “ülkücülerin meşhur katillerinden” Ferhat Tüysüz’ün ifadesini geçmişti <i>Anadolu Ajansı</i>. <br/><br/>Tüysüz, her cinayetten sonra MHP binasına gittiğini söylüyordu. <br/><br/>Ertesi gün gazetede haberi okuduğumda, haberin içinden bütün MHP sözcüklerinin ayıklandığını görmüştüm. <br/><br/>Gazetecilik anlayışları buydu. <br/><br/>Çoğunun gazetecilik anlayışı da hâlâ budur. <br/><br/>Ama artık kıyısından köşesinden de olsa bu alışkanlık değişiyor, “uluslararası cinayetleri” atlamakta beis görmeyen birçok gazete hiç olmazsa Ergenekon’la ilgili haberleri veriyor. <br/><br/>Bu da bir gelişme. <br/><br/>Zamanla, haber olan bütün haberleri vermeyi de öğrenecekler. <br/><br/>Hatta, bir gün ellerindeki olağanüstü imkanları kullanarak, “bizim Ergenekon’la komşu ülkelerin derin devletleri arasında ne tür bağlar” olduğunu bile merak edip ortaya çıkaracaklar. <br/><br/>Bugüne kadar bizim ülke bu medya sayesinde “gizli bir diktatörlükle” yönetildi. <br/><br/>Ama hayat hızla değişiyor. <br/><br/>Yakında bizim “işbirlikçi medya” da değişir. <br/><br/>Değişir de, bir de “nasıl demokrasi mücadelesi vermiştik” diye diziler bile yayınlar. <br/><br/>Öyledir onlar, çok “olağandırlar”, ne yapacaksınız...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4967.htm), [web.archive.org (arşiv bağlantısı)](http://web.archive.org/web/20090905091354/http://www.taraf.com.tr:80/makale/4967.htm)
