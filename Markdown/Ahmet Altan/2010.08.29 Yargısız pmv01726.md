# Yargısız

*Ahmet Altan 29.08.2010*

<div class="yazi"><p>Devlete karşı işlenmiş suçlar diye bir fasıl vardı bizim ceza yasasında.</p>
<p>Ama, “devletin işlediği suçlar” diye bir fasıl yoktu.</p>
<p>Çünkü “devletin işlediği suçları engellemek” gibi bir amaç yoktu.<br/>Tam tersine.</p>
<p>Koramiral Kıyat’ın, HaberTürk televizyonunda açıkladığı gibi, “cinayetlerin işlenmesi için bizzat devletin zirvesi emir vermişti” bir zamanlar.</p>
<p>Güneydoğu’da görev yapan birçok subay ve polis de bu emirlere sorgusuz sualsiz uymuş, binlerce insan sokaklarda vurulup öldürülmüştü.</p>
<p>“Devlet için adam öldürmeye” başlayan subaylarla polisler kısa zamanda birer “mafya elemanına” dönüştüler.</p>
<p>Bir yandan “devlet adına” deyip canlarının istediklerini öldürüyorlar, bir yandan da “bak seni de öldürürüz” diyerek haraç topluyorlar, bir yandan da uyuşturucu kaçakçılığına bulaşıyorlardı.</p>
<p>Kısa zamanda Güneydoğu, Kürtler için bir cehenneme, Türk görevliler için de bir “suç cennetine” dönüştü.</p>
<p>Devlet, kendi eliyle Güneydoğu’da “ölüm mangalarının” dolaştığı, “uyuşturucu kartellerinin” kurulduğu bir Latin Amerika “cumhuriyeti” oluşturdu.</p>
<p>Kürt halkı uzun tarihinin en karanlık dönemlerinden birini yaşadı o dönemde.</p>
<p>Devlet ise toprağa gömülmüş bir ceset gibi çürümeye başladı.<br/>Çürüme başladığı zaman çok hızlı yayılır.</p>
<p>Kaçınılmaz olarak yargı da bu çürümeden payını aldı.</p>
<p>Suçlular yakalanmıyor, eskaza yakalanırsa serbest bırakılıyordu.</p>
<p>Devletin ve yargının içindeki “dürüst” insanlar ise gidişattan fevkalade şikâyetçiydiler.</p>
<p>Jandarma Astsubay Hüseyin Oğuz, hayatını ortaya koyarak bu “suç çetelerinin” en beterlerinden biri olan Yüksekova Çetesi’ni ortaya <br/>çıkardı.</p>
<p>Başında bir binbaşının bulunduğu çeteyle ilgili olarak, çete üyelerinden bir itirafçı da olup biten her şeyi anlattı.</p>
<p>Yüksekova Çetesi, on altı faili meçhul cinayetten sorumlu tutuluyordu.</p>
<p>Haraç, gasp, uyuşturucu, “yaptıkları” diğer işlerdi.</p>
<p>Yakalandılar.</p>
<p>Devlet Güvenlik Mahkemesi’nde ağır cezalara çarptırıldılar.</p>
<p>Yargıtay, cezaları bozdu.</p>
<p>Aynı günlerde “çete reisi” olmaktan yirmi beş yıl hapse mahkûm edilmiş olan binbaşı emekliye ayrıldı ve ortadan kayboldu.</p>
<p>Sonra, dava o mahkemeden bu mahkemeye dolaştırıldı.</p>
<p>Sonunda da “zamanaşımına” uğratılarak sanıkları cezalardan kurtarıldı.</p>
<p>Dün, zamanaşımının son günüydü ve biz bu haberi manşet yaptık.</p>
<p> Bu davanın “asla zamanaşımına uğrayamayacağını” söyleyen hukukçular var ama görünen o ki “yüksek yargı” onların bu iddialarını ciddiye almıyor.</p>
<p>Yüksekova Çetesi davası, buna benzer birçok davanın en ünlülerinden biri ama tek çete ve tek suç değil.</p>
<p>Ortada öldürülmüş binlerce insan var.</p>
<p>MHP eski Başkan Yardımcısı Şevket Yahnici’nin Neşe Düzel’e yıllarca önce söylediği gibi “polis arabalarının eskortluğunda kaçırılmış” tonlarca uyuşturucu var.</p>
<p>Devleti, devlet görevlilerini ve “devlet için işlenmiş suçları” kutsal ve dokunulmaz gören bir yargı var.</p>
<p>Yargı, hesap sormadığında, “devlet için suç işlenebileceğine” inandığında suçu önlemek, insanların hayatını güvenceye almak mümkün değil.</p>
<p>Unutmayın ki Şemdinli’de “kitapçı bombalayan” astsubaylar hakkında iddianame hazırlayıp, bunların “emir komuta zinciri içinde” yapıldığını söyleyen genç savcıyı, Hâkimler ve Savcılar Yüksek Kurulu, o zamanki Kara Kuvvetleri Komutanı’nın “emriyle” görevden men etti.</p>
<p>Aynı kurul, bugün de Ergenekon davasını soruşturan savcıları görevlerinden almaya uğraşıyor.</p>
<p>Böyle bir “yüksek yargıya” sahip olduğunuzda Yüksekova Çetesi’nin üyelerini nasıl yakalayıp mahkûm edecek, yeni çetelerin kurulmasını nasıl önleyecek, Şemdinli’de astsubayların kitapçı bombalayıp insanları havaya uçurmasını nasıl durduracaksınız?</p>
<p>12 eylülde yapılacak Anayasa referandumunun en önemli maddelerinden biri, Şemdinli savcısını görevinden atan, Ergenekon’u ve “faili meçhulleri” araştıran savcıları yerlerinden kaydırmaya uğraşan HSYK’nın yapısını değiştirmek.</p>
<p>O yapı değişmeden, “devletin suç işlemesini” engellemek çok zor gözüküyor.</p>
<p>Şimdi söyleyin, bu yapının devamını istiyor musunuz?</p>
<p>Yüksekova Çetesi’nin on altı insan öldürmüş üyelerinin ceza almadan kurtulmalarını istiyor musunuz?</p>
<p>Şemdinli’de olduğu gibi askerlerin rahatça insanları bombalamalarını istiyor musunuz?</p>
<p>İstemiyorsanız, Anayasa değişikliğine “evet” demeniz gerekiyor.<br/>Ya da bu “değişikliğe” karşı çıkar ve Yüksekova Çetesi gibi çetelerin asla cezalanmayacağı bir yapıyı sürdürürsünüz.</p>
<p>ahmetaltan111@gmail.com <br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-yargisiz.htm), [web.archive.org (arşiv bağlantısı)](http://web.archive.org/web/20100830145107/http://www.taraf.com.tr:80/ahmet-altan/makale-yargisiz.htm)
