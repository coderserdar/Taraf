# Turşu...

*Ahmet Altan 07.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Şöyle iri gövdeli temiz bir kavanozun içine salatalıklar dizip, su, limon, sarımsak, bir iki dal dereotu koyup, kavanozun ağzını bir bez parçasıyla örttükten sonra kapağını sıkıca kapatacaksınız.</p><br/>
<p>Onlar yavaş yavaş sararacak.</p><br/>
<p>Kehribar rengini alacak.</p><br/>
<p>Sonra kapağını açacaksınız</p><br/>
<p>Isırdığınızda, salatalıkların diri çıtırtısıyla birlikte harikulade tadını hissedeceksiniz.</p><br/>
<p>Yağmurlar da başlamış olacak.</p><br/>
<p>Akşam erken çökecek.</p><br/>
<p>Minarelerin ışıkları yandığında, camdaki damlalara çarpıp onları karanlık pencerelerde inci kolyeler gibi ışıldatacak.</p><br/>
<p>Derin, yumuşak bir koltuğa oturacaksın.</p><br/>
<p>Heyecanlı, hareketli bir film olacak televizyonda.</p><br/>
<p>Yanındaki sehpanın üstünde sigaran, küllüğün, birkaç kitap bulunacak.</p><br/>
<p>Ayaklarını altında toplayıp sevdiğin kadın yanına oturacak.</p><br/>
<p>Kalın çoraplar giyecek.</p><br/>
<p>Kaba bir hırka belki üstünde.</p><br/>
<p>Üşüyüp mırıldanarak sana sokulacak.</p><br/>
<p>Hiç konuşmadan filmi seyredeceksiniz.</p><br/>
<p>Film bittiğinde, sakın o bir şey söylemeden sen bir şey söyleme, belki de film hakkında hiç konuşmayacaksınız.</p><br/>
<p>Öyle oturacaksınız.</p><br/>
<p>Şöyle kaba yünden, zırh gibi bir yorgan almalısınız.</p><br/>
<p>Yattığınızda, yatak soğuk olmalı önce.</p><br/>
<p>Bir zaman kımıldamadan durmalısınız.</p><br/>
<p>Yorgan sizi güvenle koruyup ısıtmalı.</p><br/>
<p>İyice ısınınca, kıpırdanacaksınız.</p><br/>
<p>Uyandığınızda hâlâ yağmur olacak.</p><br/>
<p>Ağaçlarda hışırtılı bir rüzgâr.</p><br/>
<p>Pencereyi açıp derin bir soluk alacaksın.</p><br/>
<p>Soğuk yüzünüze çarpacak, telaşla içeri çekeceksin başını.</p><br/>
<p>Sonra bir daha açıp pencereyi, yaramaz bir çocuk gibi kafanı gene dışarı uzatacaksın.</p><br/>
<p>Yanakların biraz kızaracak.</p><br/>
<p>Kalın bir kazak giyeceksin, üstüne şu damalı oduncu gömleklerinden birini.</p><br/>
<p>Ayağında kalıbı çoktan bozulmuş kadife bir pantolon.</p><br/>
<p>Kahvaltıdan sonra yağmurda birlikte yürüyeceksiniz.</p><br/>
<p>Şemsiye almayın bence, kukuletalı yağmurluklardan giyin.</p><br/>
<p>Varsa belki lastik çizmeler.</p><br/>
<p>Döneceksiniz sonra.</p><br/>
<p>Masana oturacaksın.</p><br/>
<p>Olmayan insanları toplayacaksın etrafınıza, onlar konuşacak sen yazacaksın.</p><br/>
<p>Yüksek sesli bir müzik çalacak.</p><br/>
<p>Oda müziği belki...</p><br/>
<p>Belki de bir konçerto...</p><br/>
<p>Belki bir sonat...</p><br/>
<p>Müslüman dostları kızdırmak pahasına küçük bir kadehte akik rengi konyak, o kadeh olmadan, “olmayan” insanlarla konuşmak, onları dinlemek zor çünkü.</p><br/>
<p>Gırtlağın yanacak.</p><br/>
<p>İçerlerden, evin derinlerinden sıcacık bir yemek kokusu.</p><br/>
<p>Kapının pervazına dayanmış gülümseyen bir yüz.</p><br/>
<p>Bir şey söylemeden bakacak.</p><br/>
<p>Hiç sormadan yemek yiyecek misin yoksa biraz daha mı çalışacaksın onu anlayacak.</p><br/>
<p>Sen çalışacaksan, o da gidip içerde kitabını okuyacak, yazacakları varsa yazacak.</p><br/>
<p>Hafifçe utanacaksın.</p><br/>
<p>Onca işi arasında, sana bakıp, seni beslediği için.</p><br/>
<p>Garip bir hüznü de içinde barındıran, mutluluğa benzer bir minnet duyacaksın.</p><br/>
<p>Sakın aklındakilerin hepsini yazma.</p><br/>
<p>Hemingway’in kuralını unutma.</p><br/>
<p>Masadan kalktığında mutlaka aklında yazılmaya hazır bir paragraf olsun.</p><br/>
<p>Yeniden döndüğünde, seni o paragraf karşılasın.</p><br/>
<p>Alsın seni, yeniden yazdıklarının arasına sokuversin usulca.</p><br/>
<p>Yabancılık çekme. </p><br/>
<p>İlk oturduğunda ağaçları, müziği, rüzgârı duy, penceredeki yağmuru gör.</p><br/>
<p>Sonra silinsin her şey.</p><br/>
<p>Sen yeniden “olmayan” bir âlemin kapısından geç.</p><br/>
<p>Hava kararırken masanın üstündeki lambanın düğmesine bas, turuncu renkli bir aydınlık vursun harflere.</p><br/>
<p>Gece çöktüğünde sandalyenden bitkin bir şekilde kalk.</p><br/>
<p>Kalın tahta masanın üstüne dizilmiş tabaklarda akşam yemeği.</p><br/>
<p>Ve sararmış, kehribar rengi turşular.</p><br/>
<p>Dereotu ve sarımsak kokusu.</p><br/>
<p>Boşver ölümü, boşver hayatı.</p><br/>
<p>İyisin işte.</p><br/>
<p>Yazılacak iki satır yazın...</p><br/>
<p>Kütürtülü turşuların...</p><br/>
<p>Bir de sevip güvendiğin bir kadının varsa...</p><br/>
<p>Ne hayat dokunur sana, ne de ölüm. </p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1822.htm), [web.archive.org (arşiv bağlantısı)](http://web.archive.org/web/20090905085456/http://www.taraf.com.tr:80/makale/1822.htm)
