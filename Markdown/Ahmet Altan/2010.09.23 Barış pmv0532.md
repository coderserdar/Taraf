# Barış

*Ahmet Altan 23.09.2010*

<div class="yazi"><p>Hasan’ın “zehirli et imha tesisini” gördünüz mü?</p>
<p>Burger King’in 12 ton zehirli etini “imha” etsin diye bu “tesise” vermişler.</p>
<p>Hasan, ne daha önce, ne daha sonra hayatında hiç “zehirli et imha” anlaşması yapmamış kimseyle.</p>
<p>Zaten yapamaz da çünkü onun “zehirli et imha edecek” herhangi bir tesisi ve imkânı yok.</p>
<p>Nasıl olduysa, onu bulmuşlar, “al bu eti sen imha et” demişler.</p>
<p>O da, “zehirli etleri imha projesi” olarak o etleri “köpeklere verdiğini” söylüyor.</p>
<p>Köpeklerin o kadar “zehirli et” yiyemeyeceği ise ayrı bir raporda belirtiliyor.</p>
<p>Ayrıca, köpeklere zehirli et vermek de yasalara aykırı.</p>
<p>Anlayacağınız, o “zehirli etler” kayıp.</p>
<p>Allah bilir, nereye, nasıl gitti, akıbeti ne oldu o etlerin?</p>
<p>Tarım Bakanlığı Teftiş Kurulu’nun o etlerin peşine ciddiyetle düşüp o etleri bulması gerekirdi ama işi pek ciddi tutmadıkları anlaşılıyor.</p>
<p>Aramızdan birilerinin o etleri yemiş olması, bu nedenle bazı hamile kadınların çocuklarını düşürmüş olması da kuvvetle muhtemel.</p>
<p>Tarım Bakanlığı’nın, böyle bir rezaletin bir daha tekrarlanmaması için ne tür önlemler aldığını derhal açıklaması lazım yoksa biz daha çok zehirli et yeriz.</p>
<p>Konya’da da, kırık kemikleri tedavi etmek için konulan “platin çubukları” tornacıda yaptırmışlar.</p>
<p>“Sağlıklı platin çubuk koyuyoruz” diye insanların vücutlarına “tornacıda çekilmiş” demir parçaları sokuşturmuşlar.</p>
<p>Hasan’ın tesisinde “zehirli et imhası”, tornacıda platin çubuk imalatı.</p>
<p>Bu ülkede halka nasıl davranıldığının küçük iki örneği.</p>
<p>Ne iktidarın, ne de muhalefetin umurunda halk sağlığı.</p>
<p>Onlar halktır, onlara istediğinizi yapabilirsiniz.</p>
<p><i><br/>Taraf</i> olmasaydı, 12 ton zehirli etin ortadan kaybolduğunu kimse bilmeyecekti.</p>
<p>Aslında normal olarak, gazetelerin, siyasetçilerin bu işlerle ilgilenmesi, insanların sağlıklı bir yaşam sürmesini garanti altına alması gerekir.</p>
<p>Ama biz öylesine gergin ve kanlı bir ortamda yaşıyoruz ki başımızı çevirip bu olaylara bakamıyoruz.</p>
<p>Çünkü bu ülkede, her türlü yolsuzluğun, arsızlığın önünü kapatan ve onların konuşulmasına pek imkân vermeden gündemi kaplayan bir savaş var.</p>
<p>Yıllarca Kürtleri inkâr etmenin, Kürtlere haklarını vermemenin sonucunda binlerce insan öldü.</p>
<p>Ama şimdi umutlu bazı gelişmeler oluyor.</p>
<p>Referandum kampanyası sırasında Başbakan’ın ve Cumhurbaşkanı’nın “Öcalan’la devletin görüşebileceğini” söylemesi, CHP Başkanı Kılıçdaroğlu’nun da bu görüşe destek vermesi, zaten alttan alta süren görüşmeleri meşru bir zemine oturttu.</p>
<p>Kampanyası sırasında “devletin Öcalan’la görüşebileceğini” söyleyen Başbakan’ın yüzde elli sekizlik bir kitlenin desteğini alması, bir anlamda bu barış görüşmelerinin halk tarafından kabulü anlamına da geliyor.</p>
<p>İnsanlar bu savaş bitsin istiyorlar.</p>
<p>Ekonomisini büyüten, zenginleşen Türkiye’de “Kürtlerin kimlik sorununu, anadil taleplerini” çözebilirsek, insanlar bu zenginlikten ortak pay alacaklar, en azından mücadele bu zenginliğin adaletli bir şekilde paylaşılması için yapılacak.</p>
<p>Bu da zaten “normal” bir ülkede olması gereken bir çatışma, demokrasinin temeli.</p>
<p>Barışa çok yaklaştığımıza dair umutlu işaretler var.</p>
<p>Devletin neredeyse bütün birimleri üst düzey yöneticileriyle İmralı’ya gidip Öcalan’la “barışı” görüşüyorlar.</p>
<p>Bu aşamada “barışın önünü kesmek” isteyenler çıkacaktır.</p>
<p>Hem devletin içinden hem de PKK’nın içinden birilerinin görüşmeleri “engellemek” isteyebileceğini Apo çok öfkeli bir şekilde söyleyerek, iki taraftan da gelebilecek provokasyonlara karşı taraftarlarını uyardı.</p>
<p>Biz “iki taraftan” da barış düşmanlarının ortak operasyonlar yapabileceğini Dörtyol’da gördük.</p>
<p>Ama bu aşamada böyle bir provokasyona kalkışanı sanırım ne Kürtler ne de Türkler affedecek, bu sefer böyle bir kışkırtmanın cezası ağır olacak.</p>
<p>Barış, kuvvetli bir ihtimal şimdi.</p>
<p>Savaşın bittiği, Kürtlerin haklarının kabul edildiği bir Türkiye düşünsenize.</p>
<p>Nasıl mutlu bir ülke oluruz.</p>
<p>Öyle bir ülkede sadece çocuklarımızın dağlarda ölmesini engellemez, Hasan’ın “zehirli et imha projesinden”, hastalara “tornada” çekilmiş demir parçaları yerleştirilmesinden de kurtuluruz.</p>
<p>Böyle bir ülkenin hayali bile sevindiriyor beni.</p>
<p>Sizi sevindirmiyor mu?</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-baris.htm), [web.archive.org (arşiv bağlantısı)](http://web.archive.org/web/20100925204013/http://www.taraf.com.tr:80/ahmet-altan/makale-baris.htm)
