# Ordu açılımı

*Ahmet Altan 27.08.2009*

<div class="taraf_structure_2col_1zq">
<div class="margen_n">



 <p>Bir teğmenin eline bir bomba verip pimini çekmesinden sonra mevziden mevzie dolaşırken bombanın patlamasıyla birlikte ölen genç askerin babası, dün sabah bizim gazetedeki haberi görünce koşa koşa askerlik şubesine gitmiş. <br/><br/>“Bu haber nedir” diye sormuş. <br/><br/>Şubedeki görevliler ona aynen şunu söylemişler.<br/><br/>“Sen o gazetede yazılanlara inanıyor musun?” <br/><br/>Eğer o baba bana gelseydi ben de ona sanırım benzer bir söz söylerdim. <br/><br/>“Sen o ordunun söylediklerine inanıyor musun?” <br/><br/>Bizim ordunun doğru söylememek gibi bir alışkanlığı var. <br/><br/>Bu kaçıncı? <br/><br/>Dağlıca’da aynı, Aktütün’de aynı, bulunan LAW silahlarının kime ait olduğu konusunda aynı, mayın konusunda aynı, bu son bomba olayında aynı. <br/><br/>Gidin sorun bakalım, çocukları “bombalı ceza” yüzünden ölen annelerle babalar çocuklarının niye öldüğünü biliyorlar mı? <br/><br/>Anneleri babaları bir yana bırakın Milli Savunma Bakanı bile bilmiyor o çocukların nasıl öldüğünü. <br/><br/>Generaller akıllarını siyasete öyle bir takmışlar ki askerliği unutmuşlar neredeyse. <br/><br/>İttihatçılardan bu yana bu ülke, ordusunun bu alışkanlığını değiştirmeyi bir türlü başaramadı. <br/><br/>Siyasetle uğraşan her ordu gibi askerî konularda çok fazla hatalar yapıyorlar ve sürekli olarak bu hataları saklamaya uğraşıyorlar. <br/><br/>Generaller hep siyaset konuşuyorlar ama halk hiç askerlik konuşamıyor. <br/><br/>Ordunun hataları gündeme gelmiyor bir türlü. <br/><br/>Biz, Kıbrıs savaşında kendi gemimizi batırdığımızı kaç yıl sonra öğrendik, hatırlıyor musunuz? <br/><br/>Hatırlamıyorsunuzdur bile. <br/><br/>Ordunun hatalarını konuşmak ve hatırlamak yasak. <br/><br/>Medyaya baksanıza. <br/><br/>Genelkurmay Başkanı siyasetle ilgili açıklama yapınca manşetlerine çekiyorlar, sanki bu çok doğal bir şeymiş gibi. <br/><br/>Generaller siyasetle ilgili konuşamazlar. <br/><br/>Bu, onların işi değil. <br/><br/>Onların işi askerlik. <br/><br/>Bu ülkenin birçok “açılım” yapması gerekiyor. <br/><br/>Bir tanesi de “ordu açılımı”. <br/><br/>Ordunun konumunu, işleyişini, askerî yeteneklerini, hatalarını, yapılanmasını yeniden tartışmalıyız. <br/><br/>Lafa gelince bu “bizim ordumuz”, ordu “bizimse” neden biz ordu hakkında konuşamıyoruz, neden soru soramıyoruz, neden hatalarını soruşturamıyoruz? <br/><br/>Neden hiçbir hatasının hesabını vermiyor ordu? <br/><br/>Bu ülkedeki generaller, hiç mi askerî bir hatadan dolayı istifa etmez? <br/><br/>Kürt açılımı konusunda üstüne vazife olmamasına rağmen uzun uzun konuşan Genelkurmay Başkanı neden ordunun işleyişi konusunda ortaya çıkan aksaklıkların hesabını vermiyor bu halka? <br/><br/>O ordunun sahibi generaller değil, o ordunun sahibi bu ülkenin halkı. <br/><br/>Tabii, o hesabın sorulabilmesi için gerçek bir medyanın ve gerçek siyasetçilerin olması gerekiyor bu ülkede. <br/><br/>Dün MHP yöneticilerinden birinin açıklamasını utançla okudum. <br/><br/>Genelkurmay Başkanı’nın konuşması üzerine, “açılım meselesi bitmiştir” diyordu sevinçle. <br/><br/>Eğer siyasi açılımlar bir generalin konuşmasıyla bitiyorsa, bu ülkede parlamentoya, siyasi partilere, milletvekillerine ne ihtiyaç var? <br/><br/>O siyasetçi o açıklamayı yaparken aslında “ben yokum, partim de yok, seçmenim de yok, parlamento da yok, sadece general var” demek istiyordu. <br/><br/>Bu tür siyasetçilerle nasıl uygarlaşacak, gelişecek, kalkınacak bu ülke? <br/><br/>Örtülü bir askerî diktatörlük olmaktan nasıl kurtulacak? <br/><br/>Böyle, kendi kimliğinden, kişiliğinden, fikirlerinden, seçmeninden vazgeçmiş, kendi iradesiyle “emireri” haline gelmiş siyasetçilerle Türkiye, gerçek bir demokrasiye kavuşabilir mi? <br/><br/>Türkiye ordusunu düzeltmek zorunda. <br/><br/>Ordunun düzelebilmesi için de kışlasına dönmesi, aklını kendi mesleğine vermesi, sağlam bir disipline kavuşması, üstüne vazife olmayan işlerde susması gerekiyor. <br/><br/>Yaşadığımız çağda bizimki gibi bir ordu kalmadı gelişmiş ülkelerde. <br/><br/>Daha yeni, Yunanistan fazla konuşan genelkurmay başkanını görevden aldı. <br/><br/>Onun için zaten Yunanistan Avrupa’nın üyesi, biz değiliz. <br/><br/>Onun için minicik Yunanistan bizden kat kat zengin. <br/><br/>Bir ordu açılımı yapmalıyız. <br/><br/>Orduyu disipline, siyaseti ve medyayı kişiliğine kavuşturmalıyız. <br/><br/>Aksi takdirde kanlı bir hercümercin içinde debelenmekten bir türlü kurtulamayacağız. <br/><br/>Çocuklar ölüp duracak.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/7137.htm), [web.archive.org (arşiv bağlantısı)](http://web.archive.org/web/20091217141741/http://www.taraf.com.tr:80/makale/7137.htm)
