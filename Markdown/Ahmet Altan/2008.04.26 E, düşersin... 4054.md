# E, düşersin...

*Ahmet Altan 26.04.2008*

<div class="taraf_structure_2col_1zq">
<div class="margen_n">



 <p>Benim gençlik yıllarımda bir Azeri orkestra şefi vardı, sık sık Türkiye’ye gelirdi, çok sevilirdi burada.<br/>
Sempatik Azeri Türkçesiyle epey de dost edinmişti sanat çevrelerinden.<br/>
Onun eğlenceli maceraları da dilden dile dolaşırdı.<br/>
Bir keresinde İstanbul Radyosu’na gitmek için dolmuşa binmiş.<br/>
Radyoevi binasına yaklaşınca inmek istediğini Azeri diliyle söylemiş.<br/>
“Ben burada düşeceğim şoför bey.”<br/>
“Düşmezsin abi,” deyip yola devam etmiş şoför.<br/>
?ef, gene “Ben düşeceğim” demiş, şoför gene “düşmezsin abi” diye cevap vermiş.<br/>
Bakmış ki dolmuş durmayacak bir ara trafik biraz sıkışır gibi olunca ağır ağır hareket eden dolmuştan kapıyı açıp kendini dışarı atmış.<br/>
Onun paldır küldür indiğini gören şoför de arkasından bağırmış.<br/>
“Böyle inersen düşersin tabii.”<br/>
Son zamanlarda Türkiye’de yaşananlara baktıkça aklıma hep bu hikâye geliyor.<br/>
“Ben başımı belaya sokacağım.”<br/>
Bu ülke sürekli olarak bunu söylüyor sanki.<br/>
Ve, insan şoförün verdiği cevabı vermek istiyor.<br/>
“Böyle yaparsan sokarsın tabii.”<br/>
Ne kadar tuhaf ve gereksiz gerginliklerle uğraştığımızın farkında mısınız?<br/>
Anadolu’daki kadınların yüzde sekseni, belki de yüzde doksanı “başını” bağlıyor.<br/>
Oradaki şehirler türbanlı kadınlarla dolu.<br/>
Biz ise sanki bu ülkedeki kadınların hepsinin başı açıkmış da sadece üniversiteli kızların bir kısmı “türban” takmak istiyormuş gibi amansız bir kavgaya tutuşuyoruz.<br/>
Eğer türbanla şeriat gelecekse, o şeriat zaten gelmiş.<br/>
Anadolu o kadınlarla dolu.<br/>
Ama aslında herkes bunun şeriatla ilgisi olmadığını bildiğinden kimse Anadolu’daki kadınların türbanından bahsetmiyor.<br/>
Anadolu’daki kadınlar başını bağladığı için şeriat gelmiyorsa üniversitedeki kızlar başını bağladığı için niye şeriat gelsin?<br/>
Kadınlarının yüzde sekseninin ya da doksanının başını bağladığı bir ülkede biz niye üniversiteli kızların türbanı için rejimi devirecek bir dövüş yaşıyoruz?<br/>
Bunun bir mantığı var mı?<br/>
Yok.<br/>
Zaten esas dert de “türban” değil.<br/>
Dert, iktidar için çıkarılan kavgada bir sorun yaratmak.<br/>
Ayrıca şehirlerdeki türbanlı kızların durumu da başka bir paradoks.<br/>
Gazeteler, “yeşil sosyete” diye “tesettür” defilelerinin resimlerini yayınlıyor.<br/>
Türbanlı kızların dişiliklerini pek de saklamadıklarını görüyoruz.<br/>
“Laiklik elden gidiyor” diyenler kadar “din elden gidiyor” diyenler de bu “yeni” türbanlılara karşı çıkıyor.<br/>
Her iki kesim de bu giyimle bu davranışın “dine” uymadığını kanıtlamaya uğraşıyor.<br/>
Türban giyen kızların makyaj yapması, dar elbiseler giymesi, “iki kesimin” de söylediği gibi “dine uymuyorsa,” dine uymayan bu giyim nasıl oluyor da şeriat tehlikesinin işareti olarak algılanıyor?<br/>
Bu genç kızlarla kadınlar başlarını örtüp dar elbiseler giymek istiyorlarsa size ne?<br/>
Belki de iki kesime birden meydan okumak istiyorlar.<br/>
Belki böyle yakıştırıyorlar.<br/>
Belki özgürlüklerini böyle sağlıyorlar.<br/>
Belki de sadece canları istiyor.<br/>
Niye bunun için birilerine hesap vermek zorunda olsunlar?<br/>
Ve niye onlar türban takıp dar elbise giyiyor diye rejim sorunları yaşayalım?<br/>
Bunlar mantıksız kavgalar bence.<br/>
Daha doğrusu kavga için mantıksız nedenler.<br/>
Anadolu huzur içinde türbanını takıyor, ona karışan yok.<br/>
Gergin olan Ankara ile İstanbul.<br/>
Çünkü Anadolu’nun bu iki şehre de bağımlılığı artık pek kalmamış, onlar doğrudan dünya ile ticaret yapıyorlar.<br/>
Kendi hayat tarzları ve destekledikleri siyasi bir parti var.<br/>
Ankara ve İstanbul, Anadolu’nun siyasi gücünü demokrasi içinde engelleyemiyor, bu yüzden de bahaneler uydurup bazen askerî, bazen de hukuki darbelerle demokrasi dışına çıkmaya ve rejimi yıkmaya çabalıyor.<br/>
Hiçbir darbe Anadolu gerçeğini değiştiremez.<br/>
Bin defa darbe yapın, bin defa Anadolu yeniden kendi siyasi partisini kurar.<br/>
Sadece Türkiye zaman kaybeder ve kanlı belalar yaşar.<br/>
Ankara ve İstanbul, Anadolu’yu reddederek siyasi bir güç oluşturamaz.<br/>
Siyaseten güçlenmek istiyorlarsa Anadolu’yla işbirliği yapmak ve buna uygun partiler kurmak zorundalar.<br/>
Bu da “türban kavgasıyla” olacak bir iş değil.<br/>
Çeteler kurmak da bu iki şehrin derdine deva olmaz.<br/>
Ama Türkiye sanki böyle gerçekler yokmuş gibi belaya kaşınıyor.<br/>
Çok isterseniz belayı yaşarsınız ama bu sefer bela herkesin kapısını çalar, ülke yangın yerine döner, kimse de paçasını kurtaramaz.<br/>
Böyle inersen düşersin çünkü.<br/>
<br/>
26.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/504.htm), [web.archive.org (arşiv bağlantısı)](http://web.archive.org/web/20090905090154/http://www.taraf.com.tr:80/makale/504.htm)
