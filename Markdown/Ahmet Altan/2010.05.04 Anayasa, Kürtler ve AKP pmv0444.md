# Anayasa, Kürtler ve AKP

*Ahmet Altan  04.05.2010*

<div class="yazi"><p>Siyasetin kendisiyle övünebileceği bir gün değil bugün.</p>
<p>Ülkenin parlamentosu, “parti kapatmanın” zorlaştırılması yolundaki bir teklifi reddetti.</p>
<p>CHP, MHP, BDP, “yüksek yargı canı istediğinde partileri kapayabilmeli” tezini desteklediler.</p>
<p>Siyasi partilerin kapatılmasının zorlaştırılması öylesine önemli bir ölçü ki demokrasi açısından, “AKP’ye kızdık da ondan desteklemedik” gibi tuhaf bir açıklamayla geçiştirilemez.</p>
<p>“Bahaneleri” ne olursa olsun, bu partiler demokratikleşmenin kökleşmesini istemediler.</p>
<p>CHP ile MHP zaten “sistemin” partileri, onlar “yüksek yargının ve askeriyenin vesayeti” sürsün istiyorlar.</p>
<p>Burada, davranışları asıl anlaşılamayan BDP’li yirmi milletvekili ile AKP’nin “partimizi kapatabilirsiniz” diyen üyeleri.</p>
<p>BDP’lilerin öncelikle kendi partilerini hedef almış ve hedef alacak bir “yasakçılığa” neden destek olduklarını doğrusu ben kavrayamıyorum.</p>
<p>“Yüksek siyasete” akıl erdiremeyen bir salak olduğum için olabilir.</p>
<p>Demek ki BDP’liler, bu yasakçılıkta “Kürt halkının çıkarına” bir şeyler görüyorlar.</p>
<p>Partiler rahatça kapatılabildiğinde, yüksek yargı her soruşturmanın önünü kesebildiğinde, askeriyeyi soruşturan savcılar görevlerinden alınabildiğinde, Kürt halkının “özgürlüğü ve refahı” için önemli bir şeyler oluyor anlaşılan onlara göre.</p>
<p>O zaman çok mutlu olmalılar, çünkü o yasaklardan epey var bu sistemin içinde.</p>
<p>Eğer Kürt halkı da, “ağır bir vesayeti ve yasakçılığı” desteklemenin kendi çıkarına olduğunu düşünüyorsa benim söyleyebileceğim bir şey yok.</p>
<p>En fazla, “bu yasakçılıktan ve askerî vesayetten bu kadar memnunsanız neden silahlı bir mücadele sürüyor, o kadar insan ölüyor” diye sorabilirim ancak.</p>
<p>Bu sistemden o kadar memnunsanız neden çocuklar dağlara çıkıyor?</p>
<p>Çocuklar bu sistemden şikâyetçi oldukları için dağlara çıkıyorlarsa, Kürt partisi parlamentoda neden bu sistemi destekliyor?</p>
<p>Bu tuhaf çelişkilerin tek nedeni AKP mi?</p>
<p>Kürtlerin ve Kürt siyasetinin “sistemle” hiçbir sorunu yok ve yalnızca AKP ile mi sorunu var?</p>
<p>O zaman, daha ortada AKP’nin adı bile yokken patlayan 29 Kürt ayaklanması neden yaşandı?</p>
<p>Ben, Kürtlerin bu ülkenin “eşit” vatandaşları olmalarını, anadillerini rahatça kullanmalarını, bu ülkede Türklerin sahip olduğu bütün haklara sahip olmalarını istiyorum.</p>
<p>Bu isteklerin önündeki en büyük engelin de “bugünkü vesayetçi sistem” olduğunu düşünüyorum.</p>
<p>Kürt politikacıları ya benim istediklerimi istemiyor ya da bu “isteklerin” gerçekleşmesinin önündeki tek engelin AKP olduğunu düşünüp, AKP’yi kötü duruma düşürebilmek için “sistemi” destekliyor.</p>
<p>Eğer mantık buysa, o zaman “AKP’den önce Kürtlerin şartları çok iyiydi” demeleri gerekecek.</p>
<p>Ama bunu derken biraz zorlanırlar bence, geçmişi hiçbirimiz unutmadık çünkü.</p>
<p>Sanırım bu anayasa değişikliği süreci, Kürtlerin kendi içlerindeki tartışmaları hızlandıracak.</p>
<p>Çünkü hiçbir halk ve hiçbir siyaset bu kadar çok çelişkiyi uzun süre taşıyamaz.</p>
<p>Tabii durumları BDP’liler kadar tuhaf olan AKP’liler de var.</p>
<p>Birinci turda “parti kapatmayı” zorlaştıran maddeyi destekleyip, ikinci turda bu “görüşünü değiştiren” AKP’li milletvekillerinden söz ediyorum.</p>
<p>Ne oldu da görüşlerini değiştirdiler?</p>
<p>Ne oldu da, “bizim partiyi rahatça kapatabilmeliler” diye düşünüp anayasanın bu maddesinin değişmesini engellediler?</p>
<p>Kendi partilerinin kapatılabilmesini destekleyen AKP’lilerin “siyasi” mantığı ne?</p>
<p>Kim partisinin kapatılmasını ister?</p>
<p>Gerçi, AKP’lilerin “bu maddenin teknik açıdan sorunlu olduğunu düşünüp, bilerek maddenin geçmesini engellediklerine” dair söylentiler var ama bu sorunu “anlamaları” için bunca zaman beklemeleri bana pek inandırıcı gözükmüyor.</p>
<p>Ya bu iddia doğru ve AKP yönetimi şaşkınlardan oluşuyor ya da AKP’nin içindeki “kilit haberleşmeciler” kritik noktalarda harekete geçiyor.</p>
<p>AKP’nin içindeki “sistemin adamlarından” daha önce de çok söz edildi.</p>
<p>O “adamların” varlığını ve izini sık sık görüyoruz iktidar partisinin içinde.</p>
<p>Türkiye büyük bir değişimden geçiyor.</p>
<p>Bu kadar büyük bir değişimde kimse kendi rengini ve gerçek kimliğini kolayından saklayamaz.</p>
<p>Kimin kim olduğunu hep birlikte göreceğiz ve eninde sonunda ya referandum için ya da seçim için “sandık” ortaya çıkacak.</p>
<p>O zaman göreceğiz halkla politika arasındaki uyumu, o zaman anlayacağız halk “değişimi” istiyor mu istemiyor mu.</p>
<p>Ben Türküyle Kürdüyle bu toplumun değişim istediğine inanıyorum.</p>
<p>Ve, artık her kesimde çok temel değişimlere yaklaştığımızı düşünüyorum.</p><b><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-anayasa-kurtler-ve-akp.htm), [web.archive.org (arşiv bağlantısı)](http://web.archive.org/web/20100507075335/http://www.taraf.com.tr:80/ahmet-altan/makale-anayasa-kurtler-ve-akp.htm)
