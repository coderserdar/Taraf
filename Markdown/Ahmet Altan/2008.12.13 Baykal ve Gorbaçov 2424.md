# Baykal ve Gorbaçov

*Ahmet Altan 13.12.2008*

<div class="yazi">Biz bu gazetede birçok efsane isimle birlikte çalışma şansına erişen talihli insanlarız. <br/>Alper Görmüş, bu gazetecilik efsanelerinin geniş kesimler tarafından da tanınan parlak örneklerinden biri.<i> <br/>Nokta</i> dergisindeki o müthiş cesareti, gözden kaçanları yakalayan dikkatli gazeteciliği, toplumun ve medyanın vicdanı olması onu hak ettiği yere çoktan oturttu. <br/>Onu izlediğiniz vakit hem zihniniz açılır hem de fark edemediklerinizi yakalarsınız. <br/>Dün, “Baykal ve Gorbaçov” başlıklı bir yazı yazdı. <br/>Daha önce de Baykal’ın “çarşaf açılımının” ciddiyetine dikkat çekmiş, liberal-sol kesimin bu politik hamlenin önemini yeterince fark edemediğini söylemişti. <br/>Dünkü yazısında, Ali Bulaç’ın Baykal’ın siyasi hamlesini çok çarpıcı bir noktadan değerlendirerek “Baykal Türkiye’nin Gorbaçov’u olabilir mi” sorusunu sorduğu yazısıyla, Demir Küçükaydın’ın aynı konudaki yazısını yan yana koymuştu. <br/>Küçükaydın, Baykal’ın “devlet sınıfının” çıkarlarını savunan bir politikacı olduğunu vurgulayarak, “bu zümrenin özelliği, politikadaki ağırlığı bir sınıf gibi olmasına rağmen, bir sınıf olmaması, var olan sınıfların ya da başka toplumsal bölünmelerin arasındaki dengelere dayanarak iktidarını sürdürmesidir. Dolayısıyla güçlerdeki değişimlere ayak uydurmak zorundadır” demişti. <br/>Ali Bulaç ise herkesin mutlaka düşünmesi gereken bir analizle yaklaşıyordu Baykal’ın son zamanlardaki politikasına. <br/>“Tıkanmış rejimlerin bizzat o rejimlerin asıl temsilcileri tarafından reforme edilme” ihtimalini vurguluyordu. <br/>Sovyet devletinin derinlerinden gelen Gorbaçov’un o devleti değiştirmesi, yenilemesi, Sovyetler Birliği’nin batmasına karşılık Rusya’nın kurtulmasını sağlamasını örnek olarak gösteren Bulaç, Kızılordu’nun ve KGB’nin Gorbaçov’u desteklediğini hatırlatıyordu. <br/>Alper Görmüş ise analizin bu noktasında, Gorbaçov’un desteklenmediğini, zaten Kızılordu ve KGB ile birlikte harekete geçmiş olabileceğini düşünmek gerektiğini söylüyordu. <br/>Ve soruyordu: <br/>“Acaba Baykal konuşurken sadece kendi fikirlerini mi dile getiriyor yoksa devlet aygıtının bir bölümünün fikirlerini mi yansıtıyor?” <br/>Şimdi, Baykal konusunda yazılmış üç parlak yazı bize, “Baykal’a bir daha bakın ve onun çıkışını yeniden değerlendirin,” diyor. <br/>Baykal’ın geçmişine baktığımızda onun politika sahnesinde “devletin ve ordunun” sözcüsü olduğunu görüyoruz. <br/>22 Temmuz seçimlerinden önce devletin ordusu ve yargısıyla altına imza attığı rezaletlerin siyasetteki yansıması durumundaydı Baykal. <br/>367 saçmalığını da, 27 Nisan muhtırasını da o destekledi. <br/>Ordu ve yargı, cumhurbaşkanlığı seçiminde halka karşı giriştiği eylemde çok ağır bir yenilgiye uğradı. <br/>Halk, genel seçimlerde “devleti” geri püskürttü. <br/>Anayasa Mahkemesi’nin “türban” ve “AKP” kararlarıyla devlet “savaşını” sürdürmeye uğraştı ama sanırım bir kere daha yenileceğini anladı. <br/>Toplumun sadece yüzde yirmisini arkasına alarak orduyla yargının iktidarını sürdürmesine imkân yoktu. <br/>AKP’yi kapatsalar yerine bir başka parti derhal gelecekti. <br/>Zenginleşen muhafazakâr kesimlerle, sığınacak dinden başka bir yer bulamayan yoksul varoşların, “dine saygılı, Kemalist düzeni değiştirmeye aday” bir temsilcisi mutlaka olacaktı siyasette. <br/>Kemalist devletin “tek parti” anlayışı, “tek tip vatandaş” arzusu gelip duvara dayanmıştı. <br/>Devletin sıkıştığı bu noktada, AKP de birden “reformculuğun” frenine bastı ve “devlet sözcülüğünü” üstlenmeye soyunarak taraftarlarını hayal kırıklığına uğrattı. <br/>Baykal’ın yeni hamlesi de tam bu sırada ortaya çıktı. <br/>Sistemin tıkandığı, sisteme karşı çıkması beklenen partinin de durduğu ve bu iki gelişmenin siyasette geniş bir boşluk yarattığı anda, Baykal “çarşaflı ve türbanlı” kadınları partisine kabul etmeye başladı. <br/>Ali Bulaç da bunu görüp sordu: <br/>“Baykal, Türkiye’nin Gorbaçov’u olacak mı?” <br/>Sistemin duvara dayandığı dönemeçte, Baykal’ın “devletin temsilcisi” olarak sisteme yeni bir yol açmaya çalıştığını düşünmek bence çok mantıklı. <br/>Baykal, çok büyük bir ihtimalle devletin içinden birileriyle birlikte karar verdi bu radikal çıkışa. <br/>Ama benim başka sorularım var burada. <br/>“Sadece çarşaflı kadınları partiye almak ve muhafazakârların duyarlılıklarına kulak vermek Türkiye’yi dönüştürmeye yeter mi?” <br/>Türkiye’de sistemin sıkıştığı tek yer “türban ya da çarşaf” konusu mu? <br/>Bu ülkeyi değiştirmek, Kemalist bir devletten çağdaş bir devlete dönüştürmek için başka ciddi adımlar da atılması gerekmiyor mu? <br/>Kürt sorunu için bir çözüm planı olmayan bir Türk Gorbaçov’u olabilir mi? <br/>AB üyeliği için yapılması gereken reformlara sahip çıkmayan, bir reform takvimi hazırlamayan bir siyasi hareket, Türkiye’yi yeni bir döneme taşıyabilir mi? <br/>Ben, Bulaç’ın, Görmüş’ün, Küçükaydın’ın, “devletin kendine Baykal’la yeni bir yol aradığı” konusundaki görüşlerini doğrusu çok inandırıcı buluyorum. <br/>Haklı olma ihtimalleri çok yüksek. <br/>Ama, Baykal’ın “Türk Gorbaçov’u olduğunu” söyleyebilmek için onun Kürt meselesindeki, Avrupa yolundaki pozisyonlarını da izlemek gerekiyor. <br/>Bu politik çıkış, “sadece çarşafla” kısıtlı kalırsa, yaklaşan seçimlerde AKP’nin elinden biraz oy kapmaktan başka bir işe pek yaramaz. <br/>Yok, eğer Baykal, Kürt sorununda ve Avrupa yolunda da şaşırtıcı yaklaşımlarla ortaya çıkarsa... <br/>O zaman Bulaç’ın sorusu anlamlı bir cevaba kavuşur: <br/>“Evet, devlet kendi Gorbaçov’unu yaratıyor ve Türkiye’nin dönüşümünde kendine yeni bir konum ediniyor.” </div>

Kaynak: [taraf.com.tr](http://www.taraf.com.tr:80/makale/3081.htm), [web.archive.org (arşiv bağlantısı)](http://web.archive.org/web/20100428082136/http://www.taraf.com.tr:80/makale/3081.htm)
