# Balyoz iddiaları

*Ahmet Altan 29.12.2010*

<div class="yazi">Türkiye tarihinin en önemli davalarından biri sürüyor. <br/><br/>İlk kez bir <b>“darbe”</b> geniş bir sanık kitlesiyle birlikte yargılanıyor. <br/><br/>Dava sürerken, Balyoz darbesine ait belgelerin emekli Orgeneral Çetin Doğan’la arkadaşlarını suçlamak için 2010 yılında <b>“uydurulmuş”</b> sahte belgeler olduğuna dair iddialar da sık sık dile getiriliyor. <br/><br/>Bu iddiaları özellikle Çetin Doğan’ın kızıyla damadı öne sürüyor, bu konuda bir kitap da yazdılar. <br/><br/>Onları bazen televizyonda da izliyorum. <br/><br/>Yaptıklarını sempatiyle karşıladığımı söylemeliyim, babalarını kurtarmak istemelerinden daha doğal bir şey olamaz. <br/><br/>Özellikle Doğan’ın kızını izlerken, aklımdan bir roman kurgusu da geçmiyor değil. <br/><br/>O genç kadının babasının suçsuzluğuna samimiyetle inandığını varsayarsak ve aslında kızın babası <b>“suçlu”</b> olduğunu biliyorsa, bunu bilmesine rağmen de kızının böyle konuşmasına izin veriyorsa, yarın darbenin gerçekten var olduğu kanıtlandığında ilişkileri nasıl olur acaba? <br/><br/>Suçlu baba, kendisinin suçsuzluğunu kanıtlamaya çalışan kızını izlerken neler hisseder? <br/><br/>Evlat, bunca savunduğu babasının aslında suçlu olduğunu anladığında ne düşünür? <br/><br/>Suçun kanıtlanmasından sonra ilk karşılaşmalarında ne konuşurlar? <br/><br/>Ondan sonraki ilişkileri nasıl olur? <br/><br/>Bir roman ya da piyes olabilecek kadar <b>“trajik”</b> bir yapıya sahip bu ilişki. <br/><br/>O genç hanımla eşinin konuşmaları bu açıdan da ilgimi çekiyor. <br/><br/>Ayrıca <b>“açıklanmaya muhtaç bazı gariplikler”</b> saptadıkları da gerçek. <br/><br/>O darbe planı yapıldığında var olmayan bazı kuruluşların isimleri o planlarda yer almış, bunu <b>“belgelerin”</b> sahteliğinin kanıtı olarak ortaya koyuyorlar. <br/><br/>Dün Alper Görmüş, onların bu iddialarına karşı savcıların iddialarını da yazdı. <br/><br/>Gerçeğin anlaşılması için o belgelerin yazıldığı bilgisayarların bulunması gerek ama o bilgisayarlar her nasılsa ortadan kaybolmuş. <br/><br/>Genellikle <b>“belgelerin”</b> sahteliği iddiasında bulunanların konuşmalarına yer veriliyor televizyonlarda. <br/><br/>Bir de bizim gördüğümüz belgeler var. <br/><br/>Binlerce sayfa. <br/><br/>Çetin Doğan’ın yaptığı korkunç konuşmanın ses kaydı var. <br/><br/>Diğer generallerin ses kayıtları var. <br/><br/>Çetin Doğan’ın, Balyoz Darbe planının kamuflajı olarak kullanılan <b>“tatbikatta”</b> Genelkurmay’ın emirlerine uymadığına dair belge var. <br/><br/>O sıralarda MİT Müsteşarı’nın Mustafa Balbay’a <b>“Birinci Ordu darbeye hazır”</b> demesi var. <br/><br/>Dönemin Genelkurmay Başkanı Orgeneral Özkök’ün, Çetin Doğan’a <b>“Darbeye mi hazırlanıyorsun”</b> diye sorduğunun bizzat Doğan tarafından açıklanması var. <br/><br/>Ve daha beteri, cami bombalayacak ekiplerin görev kâğıtları var. <br/><br/>O emir kâğıtlarında, 2003 yılında Birinci Ordu’da görevli subayların, astsubayların, çavuşların sadece isimleri değil sicil numaraları da yer alıyor. <br/><br/>Eğer o belgeleri biri daha sonradan, 2010 yılında hazırladıysa, bu hazırlayanın 2003’te Birinci Ordu’da bulunan neredeyse bütün personelin isimlerini ve sicil numaralarını bilebilecek biri olması gerekir. <br/><br/>Hukukta bir kural vardır. <br/><br/>Bir adamı cinayetle suçlarsanız, onun suçlu olduğunu kanıtlamak size düşer. <br/><br/>Bir adamı, bir cesedin başında elinde tabancayla bulursanız, suçsuz olduğunu kanıtlamak o adama düşer. <br/><br/>Birinci Ordu’da yapılan Balyoz planının binlerce sayfalık belgeleri, <b>“el yazıları”</b>, görev kâğıtları, çizilmiş krokileri, keşif raporları, konuşmaların ses kayıtları ortada duruyorsa, bunun darbe planı olmadığını kanıtlamak Birinci Ordu’nun o zamanki yöneticilerinin görevi. <br/><br/>O <b>“hükümete yön verme”</b> konuşmalarının, <b>“ezeceğiz”</b> laflarının ne anlama geldiğini anlatmak da o konuşmaların sahiplerinin işi. <br/><br/>Benim için hayati soru şu: <br/><br/>Camileri bombalayacak timlerin görev kâğıtlarını kim yazdı, kimin emriyle yazdı, 2003 yılında Birinci Ordu’daki bütün görevlileri isimleri ve sicil numaralarıyla bilecek kim vardı? <br/><br/>Bu kâğıtların yazılmasını emreden <b>“general”</b> Çetin Doğan değilse kim? <br/><br/>Orgeneral Doğan’ın suçsuzluğuna gerçekten inananlar varsa, onlar <b>“gazetelerle polemik”</b> yapmak yerine <b>“gerçek suçlu olduğuna”</b> inandıklarını ordu içinde aramalılar. <br/><br/>Doğan’ın yakınlarını sempatiyle izlesem de, aklıma sürekli bir roman kurgusu gelmesinin nedeni, konuşmalarını hep <b>“ordu dışındakilerle”</b> polemiğe ayırmaları. <br/><br/>Dönüp orduya hiç bakmamaları.<br/><br/><b>ahmetaltan111@gmail.com</b>
</div>

Kaynak: [taraf.com.tr](http://www.taraf.com.tr/ahmet-altan/makale-balyoz-iddialari.htm), [web.archive.org (arşiv bağlantısı)](http://web.archive.org/web/20130620024120/http://www.taraf.com.tr/ahmet-altan/makale-balyoz-iddialari.htm)
