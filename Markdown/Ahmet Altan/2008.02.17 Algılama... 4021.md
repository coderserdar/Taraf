# Algılama...

*Ahmet Altan 17.02.2008*

<div class="taraf_structure_2col_1zq">
<div class="margen_n">



 <p>Önceki akşam, “Barış Meclisi”nin bir grup üyesiyle buluşup onlara Kandil anılarımızı ve izlenimlerimizi anlattık.<br/>
Sonra Kürt meselesi tartışıldı.<br/>
Murat Belge, Ahmet Türk, İbrahim Betil, Ahmet İnsel, Mustafa Karaalioğlu, Emine Ayna, Derya Sazak, Gencay Gürsoy, Cevat Öneş, Seydi Fırat, Osman Kavala, Cengiz Aktar gibi üst düzey isimler bir araya gelmişti.<br/>
“Barış nasıl olur”un cevabı aranıyordu.<br/>
Çok ilginç konuşmalar yapıldı.<br/>
Ama bütün onların arasında bir ayrıntı çok dikkatimi çekti.<br/>
DTP’nin yöneticilerinden Emine Ayna, bir ara Neşe Düzel’in ?amil Tayyar’la yaptığı “Ergenekon”la ilgili konuşmaya değindi.<br/>
Ve dedi ki:<br/>
“Bu konuşma Ergenekon’un hâlâ ayakta olduğunu söyleyerek korkutma ve yıldırma amaçlı.”<br/>
“Böyle mi algıladınız gerçekten?” dedim.<br/>
“Evet,” dedi.<br/>
Ergenekon’u iplik iplik çözen, iç ilişkilerini ortaya koyan, nerelere kadar tırmandığını sergileyen konuşma, bir Kürt politikacı tarafından “tehdit ve korkutma” olarak değerlendirilmişti.<br/>
Bu küçücük ayrıntı doğrusunu isterseniz beni epey sarstı.<br/>
Ne kadar zor bir ülkede yaşadığımızı fark ettim.<br/>
Biz aynı sorunları öylesine uzun zamandan beri taşıyoruz ki boynumuza asılan bu ağır yük hepimizi hafifçe çarpıtıyor.<br/>
Eğer bir mücadeleye ömrünüzü adarsanız algılarınız keskinleşiyor.<br/>
Bir yanınızla “mücadelenize” şevkle bağlanırken bir yanınızla da sürekli olarak “tehditleri, tehlikeleri ve düşmanları” kolluyorsunuz.<br/>
Bir süre sonra da size “tıpa tıp” benzemeyen, sizinle “bire bir” aynı sözleri söylemeyen herkes size “düşman” gibi, “tehdit” gibi görünmeye başlıyor.<br/>
Benzeşen, aynılaşan, tek tipleşen yapılar oluşuyor.<br/>
Özgürlük gibi, barış gibi amaçları paylaşmak yetmiyor.<br/>
Gereğinden fazla keskinleşen algılar “en küçük farklılıkları” bile hissedip ona zihninde “düşman” muamelesi yapıyor, onu bir “tehdit” olarak görüyor.<br/>
Bir araya gelme, bütünleşme gittikçe zorlaşıyor.<br/>
Bu da tabii, değişik özgürlükler peşinde olanların bir araya gelmesini, birbirine destek olmasını, bütün konuları, bütün insanları sarmalayan bir ortaklık oluşmasını önlüyor.<br/>
Böyle bir gelişmenin çok tehlikeli, dahası hastalıklı olduğunu sanıyorum.<br/>
Siz “panik atak”ın nasıl olduğunu biliyor musunuz?<br/>
Vücudumuzda her an çeşitli “değişiklikler” olur.<br/>
Normalde beyin bunları algılamaz, algılarsa da önemsemez.<br/>
Bunların geçici ve önemsiz olduğunu bilir<br/>
Ama sinir sistemi bozulmaya, algılamalar gerektiğinden fazla keskinleşmeye başladığında, bu “küçük” ve “önemsiz” değişimlerin hepsi beyin tarafından bir “tehdit “olarak değerlendirilmeye başlar.<br/>
Sanki ölüyormuşçasına şiddetli tepkiler vermeye koyulur.<br/>
“Sahte” bir hastalıktan “gerçek” bir hastalık ortaya çıkar.<br/>
Ben, bizim toplumun ciddi bir “panik atak” hastalığı yaşadığından kuşkulanmaya başladım.<br/>
“Birebir kendisine benzemeyen” herkesi “düşman” olarak gören gruplara ayrılıyoruz.<br/>
Her grup diğerini “düşman” belliyor.<br/>
Başbakan da dahil olmak üzere herkesin üslubu sertleşiyor, tehditle karşılaştığını sanan herkes tehditkar oluyor.<br/>
Özünde hepsi birbirine benzeyen, ortak bir özgürlüğün eksikliğinden kaynaklanan Kürt sorunu, türban sorunu, Alevi sorunu, birbirinden kopuk hatta birbirine “rakip” meselelere dönüşüyor.<br/>
Hep beraber gerçek ve bütünlüklü bir özgürlüğü aramak yerine, birbirini çelmeleyerek sadece “kendi” özgürlüğünü isteyen ve bunu elde etmekte de çok zorlanan kümelenmeler çıkıyor ortaya.<br/>
Her biri kendi sorununun “öncelikli” olduğunu düşünüyor.<br/>
Diğerinin önüne geçmeye çalışıyor.<br/>
Hâlbuki öncelikli olan tek amaç, benim görebildiğim kadarıyla, herkesi kapsayacak geniş bir özgürlük alanını yaratmak.<br/>
Ama kendisine “tümüyle” benzemeyen herkesten kuşkulanan zihinlerle ortaklık yaratmak gerçekten çok zor.<br/>
Onun için zaten özgürlüklerimizi bir türlü elde edemiyoruz.<br/>
Panik atağa yakalanan zihinlerimiz, “benzerlikleri, yakınlıkları, dostlukları” değil sadece “benzemezlikleri” algılıyor.<br/>
Ve hemen tedirgin oluyor.<br/>
Bir Kürt politikacı, bizim gazetede çıkan Neşe Düzel’in röportajında bile bir “yıldırma” amacı görebiliyorsa konuşma ve ortaklık zemini çok daralmış demektir.<br/>
Çok uzun sürmüş sorunların getirdiği hastalıklardan biri bu.<br/>
Korkarım tedavisi de pek kolay olmayacak.<br/>
Bu toplum daha epey bir zaman “panik atak” krizleri geçirecek.<br/>
Ve herkes “sadece” kendi özgürlüğünü isteyecek.<br/>
Ta ki bir gün bunun bir hastalık olduğunu anlayana dek.<br/>
<br/>
16.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5.htm), [web.archive.org (arşiv bağlantısı)](http://web.archive.org/web/20090907164250/http://www.taraf.com.tr:80/makale/5.htm)
