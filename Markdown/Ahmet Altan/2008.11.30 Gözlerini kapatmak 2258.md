# Gözlerini kapatmak

*Ahmet Altan 30.11.2008*

<div class="yazi">Bazen bu ülkede yaşayan insanların gerçekleri görmekten korktuklarını düşünüyorum. <br/>Gerçeğe yaklaştıklarında sanki içlerinde çalan gizli bir alarmla gözlerini kapatıp geri çekiliyorlar. <br/>Büyük bir ihtimalle görecekleri gerçek karşısında ne yapacaklarını bilemediklerinden görmemeyi tercih ediyorlar. <br/>Çünkü bu ülkenin gerçekleri korkunç. <br/>Bunları görerek, bilerek yaşamak ve hiçbir çözüm aramamak, insan vicdanının taşıyamayacağı ağır bir yük herkese. <br/>Ama vicdanları susturan bu körlük sonunda bir vicdansızlığa dönüşüyor. <br/>Her cinayette gözlerinizi kapıyor ve yeni bir cinayetin sessiz ortağı oluyorsunuz. <br/>1993’de Bingöl’de 33 silahsız asker şehit edildi. <br/>Beşi ağır yaralandı. <br/>Ümit Fırat Neşe Düzel’le yaptığı söyleşide, o askerlerin öldürüldüğü gün Bakanlar Kurulu’nun Kürt çözümünü sağlamak üzere toplanmaya hazırlandığını söyledi. <br/>Söyledikleri aynen şöyleydi: <br/>“25 Mayıs 1993 günü Demirel, bakanlar kurulu toplantısına ilk kez cumhurbaşkanı olarak katılacaktı ve o günkü bakanlar kurulu gündeminde af vardı.<b> </b><br/>PKK’yı dağdan indirebilecek bir barış ortamı doğabilecekti. Öcalan’la pazarlıklar yapılıyordu. Ama olmadı. Çünkü aynı gün Bingöl’de 33 er kurşuna dizildi. Çünkü PKK’lı bir time bir takım istihbaratlar verildi. Dezenformasyon yapıldı. <br/>Gittiler, o askerleri öldürdüler ve o günden sonra bir daha Türkiye’de öyle bir af projesi bakanlar kurulunun gündemine gelmedi. Affın olmasını istemeyen Ergenekon tarzı ilişkilerdi. Derin devletti. Ayrıca İran da, Saddam da, Esat da istemiyordu... <br/>Derin devlet 33 erin öldürülmesini PKK’ye sahte enformasyon vererek yaptırdı. Ve af gündemden kalktı. Aradan 17 yıl geçti Türkiye hâlâ o noktaya gelemedi. Kürt sorununda çözüme en çok yaklaşılan nokta oydu. 1993 mayıs aylarıydı...” <br/>Bu konuşmanın yayınlanmasından sonra Abdullah Öcalan, İmralı’dan yaptığı açıklamada Fırat’ın sözlerini doğruladı. <br/>“O askerleri bize öldürttüler,” dedi. <br/>Üstelik o günlerde PKK tek taraflı ateşkes ilan etmişti. <br/>Derin devlet, PKK’ya bilgi sızdırarak, “silahsız o 33 askerin aslında özel bir birlik olduğunu ve çok kritik bir göreve gittiklerini” söylemişti. <br/>Ve, o askerler hiçbir “koruma” verilmeden yola çıkarıldı. <br/>Önlerinde zırhlı bir araç olması gerekiyordu kurallara göre. <br/>Zırhlı araç yoktu. <br/>Onları götüren otobüste silahlı askerlerin olması gerekiyordu. <br/>Otobüste silahlı asker yoktu. <br/>Askerî bir helikopterin o otobüsü izlemesi gerekiyordu. <br/>Helikopter yoktu. <br/>Şimdi cesaretiniz yetiyorsa gözlerinizi açın ve gerçeği görün. <br/>O çocuklar o otobüse bindirilirken, birileri onların ölüme gittiğini biliyordu. <br/>Onlar ölüme gönderildiler. <br/>O otobüse zırhlı araç vermeyen, silahlı asker bindirmeyen, helikopter göndermeyen her kimse, o çocukları ölüme gönderen de oydu. <br/>“Ölüme gönderilen” o çocuklara koruma vermeyen sorumlunun ismi devlet kayıtlarında var. <br/>Kim olduğu kayıtlara bakar bakmaz görülür. <br/>O sorumluya ne oldu? <br/>O sorumluya kim “koruma göndermeyin” emrini verdi? <br/>Devletin içinden birilerinin bu devletin askerlerini bile bile ölüme göndermesi çok mu doğal? <br/>Bu toplum bunu normal mi karşılayacak? <br/>Sırf savaş devam etsin diye öldürtülen başka askerler de var mı? <br/>Bu ülkenin gerçekleri korkunç <br/>Bu gerçekleri görmemek için direndiğiniz süre bu vahşet bu ülkede sürer. <br/>Çocuklarımız öldürtülür. <br/>Dağlıca baskınındaki tuhaflıkları, Aktütün baskınındaki gariplikleri boşuna sorgulamadık biz? <br/>Otuz üç askerin öldürülmesinin ardındaki gerçek aransaydı belki de Dağlıca baskını olmazdı, Dağlıca baskını soruşturulsaydı Aktütün’de erler şehit düşmezdi. <br/>Siz gerçeklerden kaçtıkça, o gerçekler bu ülkenin çocuklarını yakalayıp öldürüyor. <br/>Yetenekli arkadaşlarımızdan Kurtuluş Tayiz, otuz üç askerin öldüğü otobüsten sağ kurtulan Erdal Özdemir’i bulup konuştu. <br/>Özdemir artık tekerlekli bir sandalyede yaşıyor. <br/>Hayata tutunmuş, tekerlekli iskemleye mahkûm edilmesine rağmen “sağlam” bir insan o, “tüp bebek” yöntemiyle baba olmuş. <br/>Şimdi oturduğu tekerlekli iskemleden bütün sorumlulara soruyor: <br/>“Hiçbir güvenlik önlemi almayacaklardı da neden bizi zorla aynı araca bindirdiler? Biz hepimiz kendi başımıza gitseydik daha güvenli olurduk.” <br/>Özdemir, dönemin Jandarma Asayiş Komutanı Orgeneral Necati Özgen’e de sormuş bu soruları. <br/>Ama cevap alamamış. <br/>Cevap alamamış ama bir televizyon programında bu soruları sorduktan sonra “tehdit” telefonları almış. <br/>Cevap yok, tehdit var. <br/>Çünkü burada, devletin içinden birileri sırf savaş bitmesin diye kendi askerlerini bile öldürtüyor ve bu araştırılmasın istiyor. <br/>Dehşet verici, değil mi? <br/>Bunu görmekten korkuyorsunuz, değil mi? <br/>Görmemeniz ne işe yarıyor, daha ne kadar kör kalabilir, daha ne kadar öldürülen çocukların çığlıklarını duymazdan gelebilirsiniz? <br/>Çocuklar öldürülüyorlar. </div>

Kaynak: [taraf.com.tr](http://www.taraf.com.tr:80/makale/2890.htm), [web.archive.org (arşiv bağlantısı)](http://web.archive.org/web/20100428042052/http://www.taraf.com.tr:80/makale/2890.htm)
