# İsrail’in hakkı... 

*Ahmet Altan 05.06.2010*

<div class="yazi">
<p>İsrail’in aşırı sağcıları  çıldırmış gibi gözüküyorlar.</p>
<p>Yaptıkları  gösterilerde Erdoğan’a açıkça küfür etmekle kalmıyor, bir de bizim Ergenekoncular gibi başbakanın “ordu tarafından devrilmesini” istiyorlar.</p>
<p>Öfkelerinde, zavallı bir çaresizlik var.</p>
<p>İsrailli askerlerin, insani açıdan bir facia, askerî açıdan bir fiyasko olan baskınlarından sonra İsrail hükümetinin bütün dünyada kınanması, Türkiye’nin vatandaşlarını 24 saat içinde İsrail’den çıkartması, İsrail’in o “esirleri” vermek zorunda kalması onları delirtiyor.</p>
<p>Dünyanın en etkili ülkelerinden biri olan İsrail yaptığı ahlaksızca saldırıdan sonra neden Türkiye karşısında direnemedi, neden Türkiye’nin “muhtırası” karşısında gerileyip insanlarımızı serbest bırakmak zorunda kaldı?</p>
<p>Çünkü Türkiye “haklı” bir noktada duruyordu.</p>
<p>İsrail haksızdı.</p>
<p>Türkiye de haklılığını diplomatik alanda çok iyi kullandı.</p>
<p>Gerek İran meselesinde, gerekse İsrail çatışmasında Türkiye “haklılığın”  ve “hukukun” ne kadar önemli olduğunu, bir ülkeye nasıl büyük bir güç kazandırdığını gördü.</p>
<p>Bu iki olaydaki haklılığı ve bu haklılığını çok iyi kullanabilmesi Türkiye’ye dünya sahnesinde önemli bir ağırlık kazandırdı.</p>
<p>Bu “ağırlığı” sürdürebilmek için hem içerde, hem dışarıda “haklılık” ölçüsüne her zaman riayet etmesi, sadece bir konuda değil her konuda “haklı” olması gerekiyor.</p>
<p>Şimdi, İsrail’in Gazze’ye uyguladığı abluka da, sivil bir gemiye uluslararası sularda saldırması da tam bir rezillik.</p>
<p>Bir İsrailli siyasetçinin dediği gibi “İsrail kabinesindeki yedi budalanın” kanlı akılsızlığı.</p>
<p>Bu iki olayda da İsrail’e karşı çıkmak insan olan herkesin hem hakkı  hem görevi.</p>
<p>Ama...</p>
<p>“Yedi budalanın” kanlı zorbalığına karşı çıkarken, onların şımarık saldırganlığını durdururken, İsrail’in zulmüne uğrayanların hakkını korurken, İsrail’in hakkını savunmaktan da geri kalmamalı.</p>
<p>Murat Belge de dün yazdı, İsrail’in Ortadoğu’daki kurbanları,  İsrail’le savaşırken bu ülkenin “var olma” hakkını  inkâr ediyor.</p>
<p>Bu ülkenin altmış küsur yıl önce o topraklara gelip yerleşme biçimine karşı çıkabilirsiniz ama aradan bunca yıl geçti, o ülke kuruldu, milyonlarca insan o topraklara yerleşti, binlerce yıl önce sahip oldukları topraklara yeniden kök saldı.</p>
<p>“Ben senin kökünü kurutacağım, seni bu topraklardan sileceğim” dersen bu savaş bitmez, bitmediği gibi kendini sürekli tehlikede hisseden İsrail’de korku büyür ve o korkuyla insanlar “budalaların şiddetine” sığınmak zorunda kalırlar.</p>
<p>İsrail sadece o “yedi budaladan” ve onlara oy verenlerden ibaret bir yer değil, orada bu “budalaca” siyaseti çok ciddi biçimde eleştiren, barış isteyen, Gazze’ye uygulanan ablukaya karşı çıkan insanlar var.</p>
<p>O insanlar, çok zor şartlar altında fikirlerini söylüyorlar.</p>
<p>“Kendilerini yok etmek isteyen” düşmanlarla kuşatıldığına, varlığını savunabilmek için sürekli şiddete başvurmak gerektiğine inanan İsrailliler, barışı, dostluğu, anlaşmayı savunan diğer İsraillilere kızıyorlar, onları suçluyorlar.</p>
<p>İsraillilerin “budalaların” yönetiminden kurtulabilmesi, aklıbaşında insanlar tarafından yönetilebilmesi biraz da o ülke halkının kendini güvende hissetmesine bağlı.</p>
<p>Televizyonlarda “kelle kesen” Müslüman görüntüleri, İsrail’i “yok etmekten” söz eden İran’ın açıklamaları, Hamas’ın “hiç bitmeyecekmiş” gibi görünen düşmanlığı, yarattığı dehşet duygusuyla İsrail’i akıldan uzaklaştırıyor.</p>
<p>Ortadoğu’da, İran’ın, Hamas’ın, Gazze’nin, Filistinlilerin haklarını  savunan Türkiye, yaşanan son faciaya rağmen İsrail’in haklarını  da savunmalı, İsrail’in “budala” yönetimini eleştirirken İsrail halkının “varolma” hakkını da sahiplenmeli.</p>
<p>Eğer “insani”  değerlere, insan hayatına sahip çıkıyorsak, İsrailli insanların var olma ve yaşama hakkına da sahip çıkmalıyız.</p>
<p>“İnsan” dediğimizde, o “insanı” Müslüman, Yahudi, Hıristiyan, Budist diye sınıflara ayırmamalı, hepsinin hakkının aynı şekilde savunucusu olmalıyız.</p>
<p>Bu, “adil olmanın” gereğidir.</p>
<p>“Adil” olmak bir mecburiyet olduğu gibi Türkiye’nin de çıkarınadır.</p>
<p>Hiç  unutmayın ki bugün çok başarılı görünen Türkiye dış politikasının en büyük zaafı, bizim sadece “Müslümanların hakkına sahip çıkan” bir ülke gibi görünmemizdir.</p>
<p> “Türkiye, insanı mı savunuyor yoksa sadece Müslümanları mı savunuyor” sorusu, şu anda Türkiye’yi destekleyen birçok insanın aklını kurcalıyor.</p>
<p>“İnsanları ve haklarını” koruyarak dünya sahnesinde kendimizi göstermek istiyorsak, İsraillilerin hakkını korumak da bize düşer.</p>
<p>İsrail’in “budala” yönetimiyle sonuna kadar dövüşelim, İsrail halkının haklarına da sonuna kadar sahip çıkalım.</p>
<p>Bu hakkaniyetli duruş Türkiye’yi çok daha güçlendirecek, dünyadaki ağırlığını  çok daha arttıracak, ahlaka ve vicdana da çok uygun düşecektir.</p>
<p>Üstelik, “dışarıda” adil olmayı öğrenirsek, “içerde” de adil olmayı öğrenir ve kendi vatandaşlarımızın haklarını da kendi devletimize karşı koruruz.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-israil-in-hakki.htm), [web.archive.org (arşiv bağlantısı)](http://web.archive.org/web/20100608124508/http://www.taraf.com.tr:80/ahmet-altan/makale-israil-in-hakki.htm)
