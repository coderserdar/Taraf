# Skandal ve mektup

*Ahmet Altan 22.09.2010*

<div class="yazi"><p>Ortadan kaybolan bakterili on iki ton hamburger eti meselesi, içine Tarım Bakanlığı Teftiş Kurulu’nu da alarak büyük bir skandal olmaya doğru ilerliyor.</p>
<p>Teftiş Kurulu Başkanı, altında imzası olan soruşturmadan haberi olmadığını söylüyor.</p>
<p>Kazım Çeliker’in ortaya çıkardığı bu skandalın belgelerini Ekonomi sayfalarımızda okuyacaksınız.</p>
<p>Burger King’in gazeteye gönderdiği açıklamayı da aynı sayfalarda yayımlıyoruz.</p>
<p>Ben de Koç Holding Gıda Grubu Başkanı Ömer Bozer’in TAT AŞ Genel Müdürü Güçlü Toker ile birlikte yazdığı bir mektup aldım.</p>
<p>Ürünün baştan sona izlenebildiği “yegâne” tesisin Maret olduğunu söylemesi, sanırım et sanayiinin tümünün gözden geçirilmesi gerektiğini de ortaya koyuyor.</p>
<p>Halk sağlığına hiç aldırmayan bir sistemin varlığı bu skandalla ortaya çıkıyor.</p>
<p>İşin derinine girdikçe başka ürkütücü gerçeklerle de karşılaşacağımız anlaşılıyor.</p>
<p>Bütün bu açıklamalara rağmen “on iki ton zehirli et” hâlâ kayıp ve bulunamıyor.</p>
<p>Bozer’in mektubunu aynen yayımlıyorum.</p>
<p> “Sayın Ahmet Altan</p>
<p>Gazetenizin geçtiğimiz pazar günkü sayısında ‘Hamburger ve Anayasa’ başlıklı yazı ile ilgili olarak bilgilendirme gereği duydum.</p>
<p>Maret tesislerinde Burger King için üretilen hamburger pateleri, her parti için her türlü laboratuar analizi yapılıp sonuçları temiz çıktıktan sonra tesis kapısında Burger King tedarikçisi Fasdat şirketine teslim edilmektedir. Tüm analiz raporları şirkette yıllardır mevcuttur. Bu şekilde teslim edilen hamburger patelerinde bakteri yoktur, olmamıştır.</p>
<p>Bu teslimattan sonra tedarik zincirinde (nakliye, depolama, müşteriye sunma) oluşabilecek aksaklıklar, bozukluklar nedeniyle bu malların kontamine olmasından Maret tesisi sorumlu değildir.</p>
<p>Burger King hamburger patesi tedarikini çeşitli firmalardan yapmaktadır. Haberinizde de belirtildiği gibi bu firmalardan bir tanesinin malında kontaminasyon tesbit edilmiştir. Bu etlerin imha edilip edilmediği haberinize göre müphem kalmış bir konudur. (Bu yüzden bu firma ile Burger King arasında bir husumet oluştuğu anlaşılmaktadır.)</p>
<p>Söz konusu bakteriler, ortamdan kolaylıkla bulaşabilmekte ve sağlam malları da kontamine edebilmektedir. Burger King için üretilen hamburger patelerinin, kendi istekleri doğrultusunda, ayni tip (her üretici için) karton kolilerde, herhangi bir koruma bariyerini haiz olmayacak şekilde paketlendiği ve tüm üreticilerin mallarının aynı ortamda Fasdat tarafından depolandığı göz önünde bulundurulur ise bu bulaşmanın daha da kolay olacağı anlaşılır. Dana dilimli jambon ürününde de yapılan analizin pozitif olduğu söylenmektedir. Bu ürün yüksek ısıda işlem görmektedir. Bahsi gecen bakterinin bu sıcaklıkta teknik ve bilimsel olarak yaşamasına imkân yoktur. Bu da kontaminasyonun daha sonra oluştuğuna dair bir gösterge olarak kabul edilebilir.</p>
<p>Biz ürünlerimizin kontrolümüz altında bulunduğu her aşamasından sorumluyuz. Teslim ettiğimiz her üretimden örnek alarak analiz yapmakta ve ancak parametrelere uygun oldukları tesbit edildikten sonra müşterilere teslim etmekteyiz. Bu raporlar hem bizde saklanmakta hem de müşteriye ibraz edilmektedir. Bahsi geçen ve bakteri bulunan hamburger patelerinin HİÇ BİRİ Maret işletmesinden alınmamıştır, yapıldığı söylenen paralel kontrol da yine bu tedarikçinin deposundaki maldan yapılmıştır.</p>
<p>Tesislerimiz muntazaman gerek Tarım Bakanlığı gerekse yabancı denetleme şirketleri tarafından periodik olarak kontrol edilmektedir. Bu kontrollerde risk analizleri yapılmakta, buna göre gerekli önleyici tedbirler alınmaktadır. Dünyadaki gelişmeler yakından takip edilmektedir. Bu sayede 25 yıldır birçok çeşit et ürününü sağlıklı bir şekilde halkımıza sunmaktayız. Markamız ve Koç grubu şirketi olmamız sorumluluğumuzu daha da arttırmaktadır. Tesislerimizin her an denetime açık olduğunun da bilinmesini arzu ederiz.</p>
<p>Kanaatimiz odur ki, halk sağlığını etkileme imkânı olan bu nevi bir olay ile karşılaşıldığı zaman tedarik zincirin her safhasının yetkili merciler tarafından denetlenip problemin kaynağının tesbit edilmesi ve gerekli önlemlerin ivedilikle alınması hususundaki prosedürlerin net ve hazır olması faydalı olacaktır.</p>
<p>Türkiye’de besideki hayvandan depodaki mamule kadar izlenebilirliğin olduğu yegâne tesisin bu işin içerisine anlamsız ve haksız bir şekilde çekilmesi çabaları üzücü ve vahimdir.</p>
<p>Bilgilerinize sunarım</p>
<p>Saygılarımla”</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-skandal-ve-mektup.htm), [web.archive.org (arşiv bağlantısı)](http://web.archive.org/web/20100924143252/http://www.taraf.com.tr:80/ahmet-altan/makale-skandal-ve-mektup.htm)
