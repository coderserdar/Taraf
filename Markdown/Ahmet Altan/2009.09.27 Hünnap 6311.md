# Hünnap

*Ahmet Altan 27.09.2009*

<div class="taraf_structure_2col_1zq">
<div class="margen_n">



 <p>Ben bu tuhaf kelimeyi ilk Ömer Seyfettin’in bir hikâyesinde okumuştum. <br/><br/>Bilmiyorum neden ama “hünnap” ilgimi çekmişti. <br/><br/>Satıcıların okul kapısında sattığını yazıyordu Ömer Seyfettin. <br/><br/>Ortaokulun ilk yıllarında bir gün babaannemle Kadıköy Çarşısı’na gitmiştik. <br/><br/>Babaannem bana “hünnap” almıştı. <br/><br/>İlk kez hünnabı o zaman gördüm. <br/><br/>Kadıköy Çarşısı’nın şenlikli manav tezgâhlarının aslında epeyce mütevazı bir ziyaretçisiydi. <br/><br/>İğde renginde, iğde boyundaydı ama tadı iğdeye benzemiyordu. <br/><br/>On, on beş gün içinde belirip süratle kayboluyordu. <br/><br/>Hünnabı sevdim. <br/><br/>Benim için o bir hikâye meyvesiydi. <br/><br/>Bir kesekâğıdı hünnap aldığımda, birdenbire arnavutkaldırımlı tenha sokaklarda, cumbalı evlerin önünden geçerek, başında fes, elinde cüz okula giden bir çocuk haline geliyordum. <br/><br/>Ömer Seyfettin’in gürbüz arkadaşı Mıstık benim de arkadaşım oluyordu. <br/><br/>Parmaklarımızı çakıyla kesip, uçlarında beliren kan tomurcuklarını birbirine sürterek “kan kardeşi” oluyorduk. <br/><br/>Sonra Mıstık ölüyordu. <br/><br/>Ben üzülüyordum. <br/><br/>Hünnap yemek, geçmişte yaşanmış bir hayatı bir daha yaşamaktı benim için. <br/><br/>Mahalle mektebi, kan kardeşlik, Ömer Seyfettin, kömür kokusu, ahşap evler, sarıklı hocalar, afacan çocuklardı. <br/><br/>Her yıl, eylül sonlarında hünnap arardım. <br/><br/>Ama o tuhaf meyveyi bulmak gittikçe zorlaşıyordu. <br/><br/>Bulamadığım, aramayı unuttuğum yıllar geçiyordu. <br/><br/>Dedemin çocukluğunun en gözde yemişi, benim çocukluğuma da değerek yavaş yavaş hayatın dışına çıkıyordu. <br/><br/>Hiçbir yazarın çocukluk anılarında hünnaba yer yoktu artık. <br/><br/>Okul kapılarında hünnap satılmıyordu. <br/><br/>Manavlarda bile satılmıyordu. <br/><br/>Ben, Kadıköy Çarşısı’nın manavlarından aldığım bir kesekâğıdı hünnabı yanımdaki kıza da uzatıp ona Ömer Seyfettin’i, babaannemi, Haydarpaşa Lisesi’ndeki “sürgün” yıllarımı, Kadıköy’den Haydarpaşa’ya giden tramvayların arkasında durup “acaba nasıl bir hayatım olacak” diye düşündüğümü anlatamıyordum. <br/><br/>“Hünnap” deyince hikâyelerden Ömer Seyfettin’in hikâyelerini, romanlardan Sinekli Bakkal’ı hatırladığımı anlatacak bir fırsat çıkmıyordu artık. <br/><br/>Sinekli Bakkal romanında hünnap sözcüğü geçiyor muydu hatırlamıyordum ama hünnabın benim gözümde yarattığı dünya, o romandaki sokağa çok benziyordu. <br/><br/>Kız Tevfik’in bakkalının önünden yürüyordum, Paşa’nın konağına gidiyordum, Pellegrini piyano çalıyordu. <br/><br/>Minicik, tadı kendi tadından başka hiçbir şeye benzemeyen bir meyve, bana hiç görmediğim bir zamanın İstanbul’unu, sokaklarını, evlerini, konaklarını, insanlarını gösteriyordu. <br/><br/>Bütün bunlarda garip bir yalnızlık, eskilik, fakirlik vardı, hüzünlü bir şeyler hissediliyordu ama ben o hüzünde heyecan verici bir şey buluyordum. <br/><br/>Belki de bir zamandan bir zamana beni rahatça taşıyabilmesindeki o sihirli güçtü beni heyecanlandıran. <br/><br/>O “hünnap” sözcüğü, nasıl olduğunu bilmediğim şekilde zamanın sınırlarını açıveriyor, beni yüz yıl öncesine götürüyordu. <br/><br/>O kadar uzun zaman hünnap yemedim ki bu hikâye meyvesini unutmaya başladım. <br/><br/>Önceki gün, Markar elinde bir kesekâğıdıyla geldi yazıişlerine. <br/><br/>“Hünnap aldım” dedi. <br/><br/>Kesekâğıdını bir cam çanağa döktük. <br/><br/>Öyle durup baktım. <br/><br/>Benim edebiyat kokan sihirli yemişim değişmişti. <br/><br/>Rengi hünnabın rengine benziyordu ama biçimi çok farklıydı. <br/><br/>İri canerikleri gibi yuvarlaktı, boyu büyümüştü. <br/><br/>Bir tane alıp ısırdım. <br/><br/>Evet, tadı hünnaba benziyordu, hatta biraz daha tatlı gibiydi ama farklı bir şeye dönüşmüştü. <br/><br/>Ömer Seyfettin’in gittiği okulun önünde satılan hünnap değildi bu, bunu yiyerek Mıstık’la kan kardeşi olamazdık, Pellegrini piyano çalmazdı. <br/><br/>Hünnap hünnaptı ama hünnap değildi. <br/><br/>Gözlerimi kapatıp yedim birkaç tanesini. <br/><br/>Gözlerimi kapattığımda, mektep kapısına birikmiş satıcıları, fesli talebeleri, dar sokakları görebiliyordum. <br/><br/>Hünnabın bana gösterdiğini görebilmek için gözlerimi kapatmalıydım. <br/><br/>Hünnap değişmişti. <br/><br/>Ben değişmiştim. <br/><br/>Ama gözlerimi kapattığımda, hünnap eski hünnap, ben eski ben, Mıstık eski Mıstık’tı. <br/><br/>Gene kan kardeşi olduk. <br/><br/>Mıstık gene öldü. <br/><br/>Ve, ben bazı şeyleri görebilmek için gözlerimi kapatmam gerektiğini bir daha öğrendim.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/7640.htm), [web.archive.org (arşiv bağlantısı)](http://web.archive.org/web/20091006100851/http://www.taraf.com.tr:80/makale/7640.htm)
