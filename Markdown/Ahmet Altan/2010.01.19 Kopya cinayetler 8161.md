# Kopya cinayetler

*Ahmet Altan 19.01.2010*

<div class="taraf_structure_2col_1zq">
<div class="margen_n">



 <p>Birinci sayfanın tepesinde iki cinayetle ilgili haberler var. <br/><br/>Bunlar aslında birbirinin kopyası olan iki cinayetin değişik aşamalardaki durumunu anlatıyor. <br/><br/>Birinci haberde Abdi İpekçi’yi öldüren Mehmet Ali Ağca’nın gürültülü tahliyesi var. <br/><br/>İkinci haberde ise Kafes Planı’nda bir “operasyon” olarak söz edilen Dink cinayeti yer alıyor. <br/><br/>Yaklaşık otuz yıl arayla işlenen iki cinayette de öldürülenler gazeteci. <br/><br/>Öldürenler de “milliyetçi” gençler. <br/><br/>İki cinayetin katilleri de, cinayeti işlemeden önce güvenlik güçlerince “fark edilmiş” isimler. <br/><br/>Cinayet işleyecekleri daha önceden biliniyor. <br/><br/>Engellenmiyorlar. <br/><br/>Hatta Hrant Dink cinayetinde “katilleri” yönlendirenlerden biri resmen “polise ve jandarmaya” muhbirlik yapan bir adam. <br/><br/>Jandarma, Dink’in katilleriyle ilgili olarak cinayetten önce gelen bilgileri saklamış. <br/><br/>Emniyet’teki bazı isimler de ellerinde bilgi olmasına rağmen işin üstüne gitmemiş. <br/><br/>Hrant’ın “öldürülmeden” önce bir vali muavininin yanında iki “MİT görevlisi” tarafından tehdit edildiğini de biliyoruz. <br/><br/>İki cinayet de “devletin bazı birimlerinin” bilgisi dahilinde işlenmiş. <br/><br/>Yolu katillere açmışlar. <br/><br/>Ve cinayetler işlensin diye beklemişler. <br/><br/>İpekçi cinayetinde bu kadarla da kalmamışlar. <br/><br/>Sıkıyönetim Komutanlığı, Ağca’nın yakalandıktan sonra polisteki sorgusunu yarıda kestirip katili teslim almış. <br/><br/>Sonra da Ağca’yı askerî cezaevinden kaçırmışlar. <br/><br/>Ben o askerî cezaevini biliyorum. <br/><br/>Babam orada yattı. <br/><br/>O cezaevinden mahkûmlar kaçamaz, o cezaevinden mahkûmlar “kaçırılır” ancak. <br/><br/>Ağca’yı kaçırdılar, hesabı da zavallı “iki ere” kesip dosyayı kapattılar. <br/><br/>Bugün de Dink’in katillerini kaçırmak isteyenler vardır mutlaka, kaçıramıyorlarsa kamuoyunun yoğun dikkatinden çekindiklerindendir. <br/><br/>Kafes Planı’nda, Dink cinayetinden “operasyon” olarak söz edildiğini hiç aklınızdan çıkarmayın. <br/><br/>İpekçi cinayeti de, Dink cinayeti de, öncesi sonrasıyla birer “operasyondu”. <br/><br/>Devlet birimlerinin işin içine karıştığı iki operasyon. <br/><br/>Birincisinin failleri “suikast için pilot bölge” seçilen Malatya’dan, ikincisinin failleri de daha sonraki “pilot bölge” olarak belirlenen Trabzon’dan çıkmıştı. <br/><br/>İki cinayetin perde arkasındaki “yöneticilerinin” kim olduğunu bulmak devletin elindeyken iki cinayette de sadece “tetiği çekenlerle” yetinildi. <br/><br/>Bugün Dink cinayetinin davası sürerken devlet hâlâ “gerçek katilleri” ortaya çıkarmamakta direniyor. <br/><br/>Vuranları biliyoruz, onlar ortada. <br/><br/>Ama “vurduranları” bulmak için o dönemdeki jandarma ve polis yetkililerini ciddi biçimde sorgulamak gerekiyor. <br/><br/>İşin o kısmı hep savsaklanıyor. <br/><br/>Devlet, kendi içindeki suçluları yakalamamakta direniyor. <br/><br/>Zaten, otuz yıl arayla öldürülen iki gazetecinin cinayetinde “devletin bıraktığı parmak izlerine” baktığınızda, bu ülkede en tehlikeli unsurun, devletin içindeki bazı silahlı birimler olduğunu görürsünüz. <br/><br/>Taa Cumhuriyet’in ilk yıllarından itibaren devletin bazı birimleri bu ülkenin aydınlarını öldürtüyor. <br/><br/>Bu cinayetler, İttihatçılardan Cumhuriyetçilere kalmış bir miras. <br/><br/>Aydınları ya “susturmak” için ya da “ortalığı karıştırmak” için öldürtüyorlar. <br/><br/>İlk başlarda gerçekler bilinemiyor, bilinenler de yazılamıyordu. <br/><br/>Bugün ise hem gerçekleri biliyor hem de gerçekleri yazabiliyoruz. <br/><br/>Ama gerçek katillere bir türlü ulaşamıyoruz. <br/><br/>Asıl görevleri “insanları korumak” olan devletin bazı birimleri, katilleri korumak için devreye giriyor. <br/><br/>Eğer biz, “gerçeği, yalnızca gerçeği” ister, “yalanlarla” oyalanmayı reddedersek sonunda katiller ortaya çıkarılacak, bugün halkın baskısına kimse dayanamaz çünkü. <br/><br/>“Dink’i kim öldürttü” sorusunu inatla sormayı sürdürsek katiller ya Ergenekon’dan, ya Kafes’ten çıkacak. <br/><br/>İzler hep aynı karanlık mağaraya gidiyor. <br/><br/>Şu bazılarının “muhalefet” örgütü sandığı Ergenekon’a ya da Ergenekon’un benzerlerine. <br/><br/>O mağarayı aydınlatmak zorundayız. <br/><br/>İsteyen o mağarada “muhalefetin” saklandığını söylesin, biz orada “katillerin” saklandığını da, bu ülkedeki herkesin can güvenliği için o mağaranın aydınlatılması gerektiğini de biliyoruz. <br/><br/>Onlar karartmak için diretiyorsa, biz de aydınlatmak için diretmeliyiz. <br/><br/>Bundan vazgeçmek, cinayeti özgürleştirmek olur çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/9594.htm), [web.archive.org (arşiv bağlantısı)](http://web.archive.org/web/20100127033742/http://www.taraf.com.tr:80/makale/9594.htm)
