# Konuşma vakti

*Ahmet Altan 16.01.2010*

<div class="taraf_structure_2col_1zq">
<div class="margen_n">



 <p>Darbe yolunu açmak için çabalamanın sinsi yolları var. <br/><br/>Eğer askerî bir darbe istiyorsan birinci hedefin “halkın oylarıyla seçilmiş” sivil iktidarın meşruiyetini sorgulanır hale getirmek. <br/><br/>Söylediklerinin gerçek olup olmadığının hiç önemi yok. <br/><br/>“Tek parti”, “sivil vesayet”, “sivil faşizm” laflarını dökersin ortaya. <br/><br/>Bugün bunu deneyenlerin istedikleri havayı bir türlü yaratamamalarının nedeni, medyanın “tek merkezli” bir halden çıkmış olması. <br/><br/>Mantığı ve kalemi, bu “darbe tezgâhtarlarından” çok daha kuvveli olan bir aydınlar grubu, bu sinsi saldırıyı tam cepheden karşılayıp durdurdu. <br/><br/>Bu saçma sapan lafların amacı çok çabuk deşifre edildi. <br/><br/>28 Şubat’taki o “tek ses, tek darbe” döneminde yaptıkları gibi ortak gazete manşetleri ve ortak televizyon programlarıyla “darbe iklimini” yaratamadılar. <br/><br/>Yaratamayacaklar da. <br/><br/>“Patronun parasını kurtarmak” için ülkeyi yangın yerine çevirme projesi tutmadı. <br/><br/>Çok insafsız ve alçakça bir oyundu zaten. <br/><br/>Bir medya patronunun vergi borcunu sildirme uğruna bir askerî darbeye altlık hazırlama işi bütün çirkinliğiyle çıktı ortaya. <br/><br/>Bu “kavramların” 27 Mayıs darbesini hazırlamak için nasıl kullanıldığı, “sivil vesayet”, “sivil faşizm” laflarının manasızlığı, “tek parti” rejimi denen şeyin “muhalefetin olmadığı” bir rejim anlamına geldiği birer birer anlatıldı. <br/><br/>Darbe yaptırmak için kıvrananlar aynı zamanda Ergenekon’u, askerî vesayeti, Kafes Planını da savunmak ya da görmezden gelmek zorunda olduklarından asıl yüzleri çok çabuk çıktı ortaya. <br/><br/>Bu işte olan, “darbe tezgâhına” pey süren genç kalemlere oldu. <br/><br/>Geleceklerini yağlı bir lekeyle kirlettiler. <br/><br/>İnsan üzülmüyor değil. <br/><br/>Yazılarını okuyup, konuşmalarını dinlediğinizde, bir yandan darbenin yol inşaatında çalışırken bir yandan da “demokrat” olarak tanınmak istediklerini görüyorsunuz. <br/><br/>Lenin’in o meşhur lafını bilirsiniz, “küçük bir hatayı büyütmek istiyorsan, o hatayı savun” der. <br/><br/>Bunlarınki zaten büyük bir hataydı, savundukça daha da büyük bir hataya dönüyor. <br/><br/>Halk iradesine karşı çıkmanın, bir yıl sonra seçime gidecek sivil iktidarı darbeyle devirecek bir harekete yol göstermenin, Ergenekon’u savunmanın aslında “demokratlık” olduğunu anlatmaya çalışıyorlar. <br/><br/>Her yazıda, her konuşmada “zekâ” dozu da biraz daha eksiliyor. <br/><br/>Onlar için yapılabilecek bir şey yok artık. <br/><br/>Gençler ama çocuk değiller, onları parlatıp vitrine koymaya çalışan, arkalarından iten adamların geçmişlerine, ilişkilerine, amaçlarına biraz daha yakından bakmalıydılar. <br/><br/>Vitrinin ışığı gözlerini kamaştırdı. <br/><br/>Ne baktılar, ne de bakmak istediler. <br/><br/>Babıâli bataklığına birkaç parlak insanı daha kurban verdik. <br/><br/>Artık ne onların yapabileceği, ne de onlar için yapılabilecek bir şey var. <br/><br/>Ama “gerçekten” demokrasi isteyen, sağlam bir hukuk sistemi kurulmasını arzulayan, bu ülkenin bütün vatandaşları arasında eşitliğin gerçekleşmesini talep eden, “askerî vesayetin” bitmesini, yargının tarafsızlaşmasını savunanlar için yapılacak çok iş bulunuyor. <br/><br/>Belli ki anayasa değişikliği gündeme geliyor. <br/><br/>12 Eylül’ün o rezil anayasasından kurtulacağız. <br/><br/>Gerçek bir demokrasi isteyenlerin konuşmasının tam zamanı. <br/><br/>Herkes ne istediğini, nasıl bir anayasadan yana olduğunu anlatmalı. <br/><br/>Şimdi somut maddeler üstüne konuşabiliriz. <br/><br/>Konular netleşir. <br/><br/>Öyle soyut korkulardan bulanık tablolar çizmek yerine, açık seçik meselelerimizi anlatırız. <br/><br/>“Devleti” kutsayan, “paranoyak” korkular yaratarak halka kısıtlamalar getiren anayasalardan, “insanı” kutsayan, devleti sınırlayan anayasalara geçeriz. <br/><br/>Bunun yöntemlerini tartışırız. <br/><br/>Bizim anayasaların giriş bölümlerinin, anayasanın kavramının ruhuna uygun olup olmadığını masaya yatırırız. <br/><br/>Asker-sivil ilişkilerini hiçbir yanlış anlamaya yer vermeyecek biçimde çizeriz, halkın iradesini siyasetin belirleyicisi yaparız. <br/><br/>Sadece bir anayasa tartışması olmaz bu, “soyut” korkuları, sahte paranoyaları ortadan kaldıracak bir zihinsel iklimin de yaratılmasına yardım eder. <br/><br/>Sahtekârlığı bitirir. <br/><br/>Herkesin ne istediğini açıkça görürüz. <br/><br/>Bilinçli bir şekilde seksen yıldır bulanık tutulan ilişkileri, kavramları, korkuları keskin ışıklarla aydınlatır, sorunları netleştiririz. <br/><br/>İlk defa siviller eliyle bir anayasa yapmaya doğru gidiyoruz. <br/><br/>Becerebilirsek, hepimiz için büyük bir adım olur bu. <br/><br/>Ondan sonra da artık önümüz açılır, yürür gideriz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/9541.htm), [web.archive.org (arşiv bağlantısı)](http://web.archive.org/web/20100125213634/http://taraf.com.tr:80/makale/9541.htm)
