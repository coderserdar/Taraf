# Gizlilik

*Ahmet Altan 08.12.2010*

<div class="yazi"><p>Devlet <b>“icat edildiğinden”</b> bu yana devletle toplum arasında hep bir çekişme vardır.</p>
<p>Devlet toplumu, toplum da devleti denetlemek ister.</p>
<p>Sanırım <b>“gelişmişliğin”</b> en önemli ölçülerinden biri de bu ilişkinin biçiminde ortaya çıkar, toplum devleti denetleyebiliyorsa <b>“gelişmiş”</b> ülkeler arasında girersiniz, devlet toplumu denetliyorsa ne kadar zengin olursanız olun <b>“gelişmiş”</b> sayılmazsınız.</p>
<p>Biz, herkesin çok iyi bildiği gibi, devletin toplumu denetlediği, denetlemekle kalmayıp <b>“biçimlediği”</b>, zihniyetine ve yaşama biçimine müdahale ettiği bir ülkeyiz.</p>
<p>AKP’nin sekiz yıllık iktidarının halk tarafından desteklenen en önemli özelliği de bu çekişmede <b>“toplumun”</b> tarafını tutması, devletin özellikle askerî kanadının hegemonyasını sona erdirmek için çaba göstermesidir.</p>
<p>Devlet, kendini denetletmez Türkiye’de.</p>
<p>Aksine, din sorununda, Kürt sorununda, Alevi sorununda, üniversite sorununda olduğu gibi her alanda <b>“kendi dediklerinin”</b> uygulanmasını, kendi ölçülerinin kabul edilmesini ister ve karşı çıkanı da çeşitli biçimlerde ezer.</p>
<p>Bugün yaşadığımız neredeyse bütün büyük sorunların temelinde devletin bu <b>“benim dediğim gibi olacaksınız”</b> inadı yatar.</p>
<p>AKP, bugüne kadar bu büyük sorunların hiçbirini kesin bir çözüme kavuşturamadı.</p>
<p>Ne başörtü sorununu, ne Kürt sorununu, ne Alevi sorununu, ne üniversite sorununu, ne fikir özgürlüğü sorununu kalıcı bir biçimde çözebildi.</p>
<p>Bunları çözememesine rağmen sadece çözmek istediğini gösteren <b>“jestlerle”</b> insanların oylarını kazandı.</p>
<p>AKP’nin dışında hiçbir partinin bu sorunlarının bütününe yönelik bir çözüm önerisi olmaması, tam tersine partilerin çoğunluğunun bu sorunların çözülmemesi için devletle el birliği yapması, AKP’nin iktidarını rakipsiz sürdürmesini sağladı.</p>
<p>Siyaset sahnesinde tek <b>“çözüm ümidi”</b> AKP’ydi çünkü.</p>
<p>Çözmese bile <b>“çözeceği ümidini”</b> yaratıyordu.</p>
<p>Öylesine çaresiz bir yapının içinde yıllarca boğulduk ki sadece <b>“ümit”</b> bile bu halkın neredeyse yarısının o <b>“ümidi”</b> yaratan partiyi desteklemesine yetiyordu.</p>
<p>AKP’nin toplumun <b>“özgürleşmesi”</b> yolundaki her girişimi, <b>“o ümidi”</b> besliyor ve alkış alıyordu.</p>
<p>Bu açıdan baktığımızda AKP sekiz yıllık iktidarının sonunda henüz bir <b>“çözüm partisi”</b> hüviyetine kavuşmuş değil, hâlâ varlığını bir <b>“ümit”</b> partisi olarak sürdürüyor.</p>
<p>Onun için de bu partinin o <b>“ümidi”</b> kıracak her davranışı özellikle taraftarları arasında ciddi bir hayal kırıklığı yaratacağı gibi partinin temel <b>“kimliğini”</b> de yaralayacak bir hamle oluyor.</p>
<p>Çocukları sokaklarda vahşice dövdürmesi, üstüne üstlük bir de bunu savunması onun için böyle büyük bir tepkiyle karşılaştı.</p>
<p>Gösteri yapan çocukları dövdüreceksek, <b>“devletin”</b> gücünü sınırsız kullanacaksak, bunu AKP’den daha iyi yapacak çok parti var, onlar gelir yapar, AKP bu ülkeyi özgürlüğe kavuşturacak, toplumun nefes almasını sağlayacak diye siyasette varlığını sürdürüyor.</p>
<p>Üstelik AKP, sadece çocukları dövdürmekle kalmıyor bir de Sayıştay Kanunu’na yaptığı eklerle <b>“toplumun devleti denetlemesini”</b> engelliyor, devletin <b>“gizlilik”</b> duvarları arkasında keyfince davranmasına alet oluyor.</p>
<p>Getirdikleri yasa <b>“ordu harcamalarını”</b> toplumun gözünden saklamayı amaçlıyor.</p>
<p>Sayıştay orduyu denetleyecek ama denetleme sonuçlarını biz hiç bilmeyeceğiz.</p>
<p>O zaman, o denetleme ne işe yarayacak?</p>
<p>Bugün yazısını manşet yaptığımız Ankara temsilcimiz Lale Kemal, Sayıştay Yasası’nın ayrıntılarını anlatmış.</p>
<p>Ordu, eskiden yaptığı gibi çok pahalı AWACS uçakları ya da kocaman uçak gemileri almaya kalkarsa, Sayıştay orduya <b>“bunları niye alıyorsun”</b> diyemeyecek.</p>
<p>Yunanistan, ordusunda ve silahlarında indirime giderken, bizim ordu Ege’de silahlarını ve harcamalarını azaltacak mı yoksa arttıracak mı bunu biz bilemeyeceğiz.</p>
<p>AKP, bu yasayla <b>“devletin yanına geçip”</b>, toplumun devleti denetlemesine engel oluyor.</p>
<p>Orduya, bizim paralarımızı gene keyfince harcayabilmesi için geniş bir alan açıyor.</p>
<p>Bunu niye yapıyor bilmiyorum.</p>
<p>Ama bu hamle, toplum devlet çekişmesinde <b>“toplumun”</b> tarafını tutan, en azından bunun ümidini yaratan partinin yarattığı ümitlerle çelişiyor.</p>
<p>Kendisini en kuvvetli olduğu yerinden sakatlayarak, Lale Kemal’in deyimiyle kendisini topuğundan, bizi de sırtımızdan vuruyor.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-gizlilik.htm), [web.archive.org (arşiv bağlantısı)](http://web.archive.org/web/20101210163406/http://www.taraf.com.tr:80/ahmet-altan/makale-gizlilik.htm)
