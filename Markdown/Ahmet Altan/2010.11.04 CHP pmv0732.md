# CHP

*Ahmet Altan 04.11.2010*

<div class="yazi"><p>Partinin genel merkezinin dördüncü katında bir <b>“merkez yönetim kurulu”</b>, on ikinci katında bir başka <b>“merkez yönetim kurulu”</b> toplanıyor.</p>
<p>Genel başkan, genel sekreteri <b>“korku imparatorluğu kurmakla”</b>, genel sekreter genel başkanı <b>“partiye tasallut etmekle”</b> suçluyor.</p>
<p>CHP açıkça parçalanıyor.</p>
<p>Bu, beklenen bir gelişmeydi, kimsenin şaşırdığını sanmıyorum.</p>
<p>Ama <b>“niye parçalandığı”</b> konusunda epeyce değişik fikirler çıkacağına eminim.</p>
<p>Bu parçalanmayı, <b>“Önder Bey, Kemal Bey”</b> diye açıklamaya çalışanlar da olacaktır, <b>“türban tartışmasına”</b> bağlayanlar da.</p>
<p>Bence parçalanma nedeni bunlardan çok daha derinde.</p>
<p>İzinizle bir soru sorayım.</p>
<p>2010 yılında <b>“Atatürk ilke ve inkılaplarına”</b> bağlı bir parti Türkiye’de hayatiyetini sürdürebilir mi?</p>
<p>Bence, kendini <b>“Atatürk ilkeleriyle”</b> tarif eden hiçbir partinin yaşama şansı yok.</p>
<p>Bir kere, Atatürk’ün bir ilkesi yok.</p>
<p>Daha doğrusu tek bir ilkesi var, <b>“demokrasisiz”</b> bir ortamda ülkeyi yönetme gücünü elinde tutmak.</p>
<p>Onun dışında, Atatürk’ün <b>“tersini”</b> söylemediği bir sözüne, tersine davranmadığı bir eylemine kolay kolay rastlayamazsınız.</p>
<p>Kendi iktidarına odaklanmış, fevkalade pragmatist bir liderdi Atatürk.</p>
<p>Kendisinin iktidarda kalmasına yardım etmiş olan herkesle işbirliğine gitmiş, ihtiyacı kalmadığında da kendisine yardım eden herkesi kenara itmiştir.</p>
<p>Dindarların yardımına ihtiyaç duyduğunda Meclis’i camide dualarla açar.</p>
<p>Kürtlerin desteğine ihtiyaç duyduğunda <b>“savaştan sonra eşit haklar”</b> için söz verir.</p>
<p>Sovyet parası gerektiğinde komünistlerle iyi geçinir.</p>
<p>İttihatçıların örgütçülüğü işe yaradığında eski İttihatçıları yanına toplar.</p>
<p>Artık ihtiyaç duymadığında ise dindarları da, komünistleri de, Kürtleri de, İttihatçıları da ezer geçer.</p>
<p>Siz, ülkeyi tam bir diktatörlükle yönetmiş birinin <b>“ilkelerine”</b> sahip çıkarak bu halkla bir <b>“bağ”</b> kurup siyaset yapabilir misiniz?</p>
<p>Ancak <b>“elitist”</b> bir diktayı destekleyenler, Kürtlere, dindarlara, komünistlere karşı olan, kimsenin <b>“devletin resmî görüşü”</b> dışında konuşmasını istemeyenler size oy verir.</p>
<p>Onların da bu ülkedeki sayısı belli.</p>
<p>Üstelik hızla da azalıyorlar.</p>
<p>Yirmi birinci yüzyılın başında, yirminci yüzyılın başında yaşananları tekrar etmeye, yüz yıl öncenin ölçüleriyle kendinize rota çizmeye kalkışırsanız yaşama şansınız yoktur.</p>
<p>Bugün bizzat Atatürk’ün kendisi gelse bir daha bu ülkede askerî bir diktatörlük kuramaz, nerede kaldı CHP’nin bugünkü yöneticileri kursun.<br/><br/><b>“Atatürk ilkeleri”</b> diye yola çıktığında Atatürk hakkında yalan söyleyeceksin, resmî tarih konusunda yalan söyleyeceksin, diktatörlük hakkında, demokrasi hakkında, din hakkında, solculuk hakkında, Kürtler hakkında yalan söyleyeceksin.</p>
<p>Bu kadar yalanı, hayatın böylesine saydamlaştığı bir çağda sürdürmek mümkün olamaz.</p>
<p>Atatürk’ü kutsayacaksın, devleti kutsayacaksın, orduyu kutsayacaksın, Kürtlerin hakkını vermeyeceksin, dindarların hakkını vermeyeceksin, solcuların hakkını vermeyeceksin ve siyaset yapacaksın.</p>
<p>Parçalanırsın, atomlarına ayrışırsın.</p>
<p>Atatürk’ün ilkelerine göre hareket edip İskilipli Atıf Hoca’yı mı asacaksın, Dersim’i mi bombalayacaksın, Şeyh Sait’i darağacına mı göndereceksin?</p>
<p>Geçen yüzyılın başında yaşananlar, geçen yüzyılda kaldı.</p>
<p>O günlerde vahşete, baskıya, diktatörlüğe, hukuksuzluğa karşı çıkacak kimse yoktu.</p>
<p>Dünya da zaten kendi vahşetini yaşıyordu, kimse ayrıca Türkiye’ye karışmıyordu.</p>
<p>Türkiye de, dünya da değişti.</p>
<p>Kürtler kimliklerini, Sünni dindarlar inanç hürriyetlerini, Aleviler ibadethanelerinin resmen kabulünü, solcular düşünce özgürlüklerini istiyor.</p>
<p>Atatürk ilkelerinden hangisi bu istekleri karşılayabilir?</p>
<p>CHP’nin yeni lideri <b>“Kürt”</b> diyemiyor, başörtülü bir kadın var diye Çankaya’ya gidemiyor, Alevi olduğu halde <b>“cemevlerinin”</b> hakkını savunamıyor.</p>
<p>Nasıl siyaset yapacak, halkın taleplerini nasıl karşılayacak?</p>
<p>Atatürk’ün ve CHP’nin <b>“ilkeleri”</b> 2010 yılının Türkiye’sine uymuyor, onun için koskoca parti, siyaset tarihinde eşine az rastlanır biçimde parçalanıyor.</p>
<p>CHP’yi, Önder Bey’le Kemal Bey’in kavgası değil, hayatın değişen gerçekleri paramparça ediyor.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-chp-4.htm), [web.archive.org (arşiv bağlantısı)](http://web.archive.org/web/20101107060739/http://www.taraf.com.tr:80/ahmet-altan/makale-chp-4.htm)
