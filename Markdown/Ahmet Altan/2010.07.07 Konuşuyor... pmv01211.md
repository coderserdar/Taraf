# Konuşuyor...

*Ahmet Altan 07.07.2010*

<div class="yazi"><p>Neden yapıyor acaba bunu?</p>
<p>O üslupsuz, düzeysiz, nezaketsiz, kaba sözlerine aynı sertlikte yanıt alacağını, sürmekte olan davalara Genelkurmay Başkanı olarak müdahale ederek suçlu duruma düşeceğini, hırpalanacağını, ayıplanacağını biliyor.</p>
<p>Ona rağmen neden giderayak konuşup kendini bu durumlara düşürüyor?</p>
<p>Bilmediğimiz bir baskı mı var üstünde?</p>
<p>Onu konuşmaya mı zorluyorlar?</p>
<p>Emekliliğine kırk beş gün kalmış bir general neden “edep, adap” dairesinde ayrılmaz görevinden de böyle tuhaf açıklamalarla mahkemelere baskı yapmaya kalkar?</p>
<p>Neden enerjisini, Nasreddin Hoca’nın türbesi gibi dört yanı açık, saldırılara hedef olarak duran karakolları düzeltmeye, oradaki çocukların can güvenliğini sağlayacak önlemler almaya değil de “JİTEM” davalarında taraf olmaya harcar?</p>
<p>JİTEM üyesi olmakla ve “faili meçhul” cinayetler işlemekle suçlanan bir albayı adını vererek uzun uzun müdafaa ediyor, albayın tutuklu olmasından yakınıyor, “tanıkların” yetersizliğini ileri sürüyor.</p>
<p>JİTEM üyesi olmaktan sanık bir albayı savunacak generalin önce JİTEM konusunda dürüstçe konuşabilmesi gerekir.</p>
<p>Genelkurmay Başkanı kendi halkına “JİTEM” konusunda dürüstçe bir açıklama yapabilir mi?</p>
<p>Ordunun, “JİTEM yok” dediğini, bu yalana rağmen JİTEM’in var olduğunu, bu gerçeğin mahkeme kayıtlarına geçtiğini, JİTEM’e ait bordroların gazetelerde yayımlandığını biliyoruz.</p>
<p>JİTEM konusunda yalan söyleyen bir Genelkurmay Başkanı’nın, o “örgütün” bir üyesi olduğu iddia edilen albayla ilgili söylediklerinin doğru olduğuna neden inanacağız?</p>
<p>Genelkurmay Başkanı önce JİTEM hakkında dürüst bir açıklama yapacak, ondan sonra o örgütle ilgili davalar konusunda söz söylemek hakkına sahip olacak.</p>
<p>Bu kadar çok yalan söyleyen bir Genelkurmay’ın hiçbir sözü inandırıcı olmaz.</p>
<p>Olmuyor da zaten.</p>
<p>Bizim gazetede çıkan “İrtica Eylem Planı”nın da “polis tarafından” gazeteye “sızdırıldığını” söyledi Genelkurmay Başkanı.</p>
<p>Benim bildiğim kadarıyla doğru söylemiyor.</p>
<p>O belgeler polisten gelmedi.</p>
<p>Bir Genelkurmay Başkanı, bilmediği konularda konuşur mu ya da doğrusunu bildiği halde açıkça yalan söyler mi?</p>
<p>Hem “polis sızdırdı” derken ne demek istiyor Genelkurmay Başkanı?</p>
<p>Bu belge “gerçek” ve polis bunu bulup bizim gazeteye mi verdi?</p>
<p>Yoksa bu belge “gerçek değil” ama polis bir belge hazırlayıp onu mu sızdırdı?</p>
<p>Hangisini ima ediyor?</p>
<p>Belge gerçekse, kim sızdırırsa sızdırsın o belgeyi hazırlamak suçtur.</p>
<p>Belge gerçek değilse ve polis “sahte bir belge” hazırladıysa o zaman o polisin ya da polislerin hemen yakalanıp yargılanması gerekir.</p>
<p>Genelkurmay Başkanı’nın, “belgenin gerçek” olduğunu düşünüyorsa o belgeyi hazırlayanı, “sahte olduğunu” düşünüyorsa sahteciliği yapanı yargılatmak için harekete geçmesi gerekir.</p>
<p>Harekete geçti mi?</p>
<p>Hayır.</p>
<p>O zaman bu konuşmaların anlamı ne?</p>
<p>Parlamento’daki bir partinin üyeleri hakkında da “haddini aşan” sözler söylüyor, “ya sev ya terk et” diye konuşan lümpen bir milliyetçi edasıyla “o parlamenterler dağlara gitsin” diyebiliyor.</p>
<p>Dağdakileri indirmek için insanlar uğraşırken, Genelkurmay Başkanı parlamentodakileri de dağa yollamaya çabalıyor.</p>
<p>Bir genelkurmay başkanı, parlamentodaki bir partinin üyeleri hakkında böyle terbiyesizce ve saygısızca konuşamaz.</p>
<p>Konuşursa aynı tonda karşılığını alır, kendini de makamını da zedeler.</p>
<p>Beğenmediği bir haber yapan bir dergide çalışanlar hakkında da “onlarda Türk kanı bulunduğundan kuşku duyduğunu” söylüyor.</p>
<p>Nedir bu kan uzmanlığı, bu ne yakışıksız konuşma biçimidir?</p>
<p>Gazetecilikle “kanın” ne ilgisi var?</p>
<p>Bizim Genelkurmay sapır sapır dökülüyor, askerliği beceremiyor, askerlerini koruyamıyor, elindeki istihbarata rağmen ölümleri engelleyemiyor, doğru dürüst karakol kuramıyor, darbe planlarını önlemeye gücü yetmiyor, doğruları söyleyemiyor, generallerini iyi yetiştiremiyor, askerlerini eğitemiyor.</p>
<p>Bunlarla uğraşacağına da Ergenekon davalarına müdahale etmeye, darbecileri korumaya, başı sonu belirsiz laflarla polemiklere girişmeye, parlamenterlere saygısızca davranmaya, en ilkel düzeyde milliyetçilikle “kan tahlilleri” yapmaya kalkışıyor.</p>
<p>Vazgeçin bu saygısızlıktan, özensizlikten, kabalıktan, zorbalıktan, ilkellikten.</p>
<p>Apoletlerinizdeki yıldızları şakırdatarak bu toplumu korkutmaya uğraşmayın.</p>
<p>O yıldızları omuzlarınıza bu toplum taktı.</p>
<p>O yıldızları saygıdeğer bir biçimde taşımak istiyorsanız, o yıldızları takanlara saygı duymayı öğrenin, edep çizgisini geçmeyin.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-konusuyor.htm), [web.archive.org (arşiv bağlantısı)](http://web.archive.org/web/20100709020704/http://www.taraf.com.tr:80/ahmet-altan/makale-konusuyor.htm)
