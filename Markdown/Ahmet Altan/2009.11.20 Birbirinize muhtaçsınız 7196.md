# Birbirinize muhtaçsınız

*Ahmet Altan 20.11.2009*

<div class="taraf_structure_2col_1zq">
<div class="margen_n">



 <p>Karşınızdaki gücü azımsamayın. <br/><br/>Ordunun içinde hâlâ “suikast” planları yapan, bu suikastlar için silahlar hazırlayan, hükümeti devirmek için her yolu mubah sayan, her türlü felakete yol açabilecek birileri var. <br/><br/>Bizim dün yayımlayıp bugün de devamını verdiğimiz plan, benim bugüne dek gördüklerim arasında en vahşi olanıydı belki de. <br/><br/>Koç Müzesi’nde “çocukları” havaya uçurmayı düşünebilecek kadar çıldırmış birilerinden söz ediyoruz. <br/><br/>Ama beni korkutan sadece onlar değil. <br/><br/>Beni asıl korkutan, bu tür planların, örgütlenmelerin çevresindeki koruma kalkanı. <br/><br/>Dün sabah, kaç televizyonda bu dehşet planıyla ilgili haber gördünüz? <br/><br/>Kaç internet sitesine girdi bu haber? <br/><br/>Kaç siyasetçi açıklama yaptı? <br/><br/>Kaç parti bu meselenin üstüne gitti? <br/><br/>Kaç hukukçu, kaç “baro” bu planı lanetledi? <br/><br/>Hâlâ medyada “Ergenekon” örgütlenmesini küçümsemeye çalışan yazılar yazılıyor, hâlâ bu darbe ve suikast planlarının ciddiyetini törpülemeye uğraşan makaleler yayımlanıyor. <br/><br/>Cüppeleriyle sokaklarda yürüyen “barolar” bu hazırlıkları görmezden geliyor. <br/><br/>Bütün tabloyu, bu ürkütücü “koalisyonu” birarada görmelisiniz. <br/><br/>CHP’li Onur Öymen’in açıklamasını unutmayın. <br/><br/>Suçlu suçsuz ayırımı yapılmadan, kadın, erkek, çoluk çocuk, yaşlı demeden öldürülen Kürt Alevilere Dersim’de uygulanan “cezanın” bugün de Kürtlere uygulanabilecek bir model olduğunu düşünüyor CHP yönetimi. <br/><br/>Bu suikast ve darbe planını hazırlayanlar, onların vahşetini görmezden gelen medya, “katliam” önerileri yapan CHP... <br/><br/>Bunların, eğer galip gelirlerse, Kürtlere ne yapacakları açıkça görülüyor. <br/><br/>Dindarlar, bu tür planlar başarıya ulaşırsa zaten “suçlu” ilan edilip cezalandırılacaklar. <br/><br/>Solcular, liberaller, demokratlar, bu çevreler tarafından çoktan “hain” ilan edilip “cezalandırılacaklar” listesine dahil edildi. <br/><br/>CHP’ye ve orduya sığınmaya çalışan Aleviler, çoktan ordu tarafından “andıçlandı”, uğradıkları katliamlar hâlâ onaylanıyor. <br/><br/>Bütün bunlar niye olabiliyor peki? <br/><br/>Bir tek nedeni var. <br/><br/>“Kurbanların”, cellatlarına değil birbirlerine “düşman” olmasından. <br/><br/>Cuntacılar, darbeciler, onların siyasetçileri, onların medyası, onların hukukçuları galip gelemeyecek, bu çok açık, ama kolayca pes etmeyecekleri de çok açık. <br/><br/>“Kafes” planının hazırlanma tarihi Mart 2009. <br/><br/>Daha birkaç ay önce bu insanlar, Ergenekoncuları kurtarmayı, hükümeti devirmeyi, insanları öldürmeyi planlayabiliyor. <br/><br/>Bunu yapacak cüreti, “kurbanların” dağınıklığından alıyorlar. <br/><br/>Hedefteki herkes birbirine muhtaç bu ülkede. <br/><br/>Aleviler, dindarlar, Kürtler, solcular, liberaller, demokratlar birbirine muhtaç. <br/><br/>Bu “ezilen”, hedefe konulan grupların önce “zihnen” birleşmesi gerekiyor. <br/><br/>Küçük hesapların, eskimiş öfkelerin zamanı değil. <br/><br/>Herkesin şunu anlaması lazım. <br/><br/>Başkasının hakkını vermeyen, kendi hakkını alamaz. <br/><br/>Sünniler, Alevileri korumadıkları sürece kendileri de korumasız kalır. <br/><br/>Aleviler, Sünnilerin haklarını savunmadıkça “Dersim’i” öven konuşmalarla aşağılanır, andıçlara konu olur. <br/><br/>Kürtler, dindarlarla, Alevilerle, demokratlarla elele vermedikçe, “onları çoluk çocuk” yok etmeyi öneren “Dersim” konuşmalarını dinlerler. <br/><br/>Bütün Sünniler kendi kendilerine sorsunlar, “neden Alevilerin ibadet etme hakkını savunmuyoruz”, diye. <br/><br/>Alevilerin “cemevlerinde” ibadet etmesinin size ne zararı var? <br/><br/>Neden Alevi çocuklarına “zorla” din dersi okutuyorsunuz? <br/><br/>Bütün Aleviler de kendilerine sorsunlar, neden türbanlıların “zorla” başlarının açılmasına karşı çıkmıyoruz diye? <br/><br/>Genç bir kızın başının “zorla” açılmasına itiraz etmezseniz, kendi çocuğunuza “zorla” din dersi verilmesine nasıl itiraz edeceksiniz? <br/><br/>Kürtler, “barış yolunu açacak” demokratik girişimlere gerektiğince yardımcı olup olmadıklarını sorsunlar kendilerine. <br/><br/>“Kim daha çok taviz verdi” hesaplarının zamanı mı, bir sorsunlar. <br/><br/>Bütün ezilenler kendilerine sorsunlar, birbirinizi ezmek için, gidip sizi ezenlerle işbirliği mi yapacaksınız, onlar sizinle işbirliği yapmaz. <br/><br/>Sizin, sizden başka koruyucunuz yok. <br/><br/>Birbirinize muhtaçsınız. <br/><br/>Bu korkunç planlar, bu korkunç açıklamalar, bu medya, bu hukukçular size gerçeği göstermeye yetmiyor mu? <br/><br/>Zihninizdeki “duvarları” yıkmazsanız, birbirinize dost olmazsanız, güçlerinizi birleştirmezseniz, “hedef” olacaksınız. <br/><br/>Özgürleşeceksek, birlikte özgürleşeceğiz. <br/><br/>Esir kalacaksak, birlikte kalacağız. <br/><br/>Kararı da hep birlikte siz vereceksiniz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/8595.htm), [web.archive.org (arşiv bağlantısı)](http://web.archive.org/web/20091130061952/http://www.taraf.com.tr:80/makale/8595.htm)
