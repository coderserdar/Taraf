# Konya...

*Ahmet Altan 18.04.2008*

<div class="taraf_structure_2col_1zq">
<div class="margen_n">



 <p>Konya’ya çocukken gelmiştim bir kere.<br/>
Sabahattin Ali’nin romanlarını andıran, dar sokaklı, deri körüklü faytonları olan, küçük ve sıkıcı bir şehirdi aklımda kalan.<br/>
O hayalin ne kadarı gerçekti, ne kadarı değildi bugün kestiremiyorum.<br/>
Ama o geniş ve rüzgârlı Konya Ovası’nı geçtikten sonra şehre girince doğrusu çok şaşırdım.<br/>
Orta Anadolu’da bir “şehircilik patlaması” yaşanıyor bence.<br/>
Üç, dört şeritli büyük caddeler, parklar, lüks oteller, alışveriş merkezleri...<br/>
Burası “mutaassıplığıyla” ünlü bir şehir.<br/>
Türkiye’nin aklını taktığı “başı örtülü” kadınlar her yanda.<br/>
Ama başı örtülü de olsa kadınlar hayatın içine girmişler.<br/>
Başı açık kadınlar da sokaklarda rahatça dolaşıyor.<br/>
Seksen bin öğrencili üniversitenin şehir hayatını çok değiştirdiği söyleniyor.<br/>
Alışveriş merkezlerinden birinde vitrinine “seksi” kadın çamaşırları koymuş bir dükkân gördüm, içerde de türbanlı bir tezgâhtar kız vardı.<br/>
Yolda bisiklete binen yaşlı bir kadına rastladım.<br/>
Mevlana’yı ziyaret etmek için yılda yaklaşık iki milyon yerli ve yabancı turist geliyor Konya’ya.<br/>
Ve, olağanüstü bir mutfağı var buranın.<br/>
Konya’nın “etli ekmeğini” yememek ciddi bir eksiklik bence.<br/>
Anadolu’yu dolaşırken hep aynı şey geliyor aklıma.<br/>
Türkiye, politikacılarıyla gazetecilerini çoktan aşmış.<br/>
Bu ülkeyi artık “lafla” yönetmek mümkün değil sanırım.<br/>
Ne “din” vurgusuyla, ne “türbanla”, ne “laiklik” kavgasıyla, ne “yüce önder Atatürk” klişesiyle, ne “Türklükle”, ne “Kürtlükle” bu ülkeyi yönetemez artık kimse.<br/>
Hayat, sözleri aşmış geçmiş.<br/>
AKP’nin kapatılma davasına çok kızgınlar, bunu kendilerine yönelik bir hakaret gibi algılıyorlar.<br/>
Ama, buğday fiyatlarından, dünyada buğday üretimi azalırken bu yıl Konya’da üretim patlaması yaşanmasından, buğday fiyatlarının hasat zamanına kadar düşüp düşmeyeceğinden konuşmayı daha çok seviyorlar haliyle.<br/>
Sosyologların Anadolu konusunda daha derin araştırmalar yapması gerektiğine gittikçe daha çok inanıyorum.<br/>
CHP buralardan oy alamıyorsa, bunun tek nedeni bu partinin “laiklik” vurgusuna abanması değil, laikliğin yanına hayatı doğrudan ilgilendiren projeler ekleyememesi bence.<br/>
AKP’nin ya da başka bir partinin de yalnızca “din” vurgusuyla oy alması mümkün gözükmüyor doğrusu bana.<br/>
Bilgisayar merkezleri, internet kafeleri, türbanlı kızların da kaydığı buz pateni pistiyle Konya, dünyaya “otomotiv yedek parçası” ihraç eden bir şehir.<br/>
Bir yanıyla çok tutucu ama bir yanıyla da kendi tutuculuğunu, üretimi ve değişen hayatın gerçekleriyle aşıyor.<br/>
Buranın en ünlü lokantalarından Cemo’da etli ekmek yerken biraz ötede oturan dört kişilik bir aileye takıldı gözüm.<br/>
Dede, babaanne, oğul ve gelin oturmuş yemeklerini yiyorlardı.<br/>
Babaanne başörtülüydü, gelin türbanlı.<br/>
Bir de iki üç yaşlarında bıcırık bir kızları vardı.<br/>
Küçük kız babasının kucağındaydı, babası ona yemek yediriyordu, dede de arada bir torununu beslemekte oğluna yardım ediyordu.<br/>
“Çocuğa kadınlar bakar” anlayışı en azından o ailede, o gece değişmiş gibiydi.<br/>
Giyimlerindeki “muhafazakârlığa” rağmen davranışları muhafazakâr geleneklerin ötesindeydi.<br/>
Anadolu’yu dolaşırken İstanbul medyasıyla Ankara bürokrasisinin Türkiye’den hızla koptuğunu görüyor insan.<br/>
Buralarda hayat çelişkilerle dolu ve hızla değişiyor.<br/>
Görüntüdeki muhafazakârlık sürüyor, kadınlar “kapalı” ama şehirlerin üretimleri artıyor ve hayatın içindeki kadınların sayısı da çoğalıyor.<br/>
Tam bir geçiş dönemi.<br/>
Bana sorarsanız, asıl konuşmamız gereken buralardaki üretim ve şehircilik patlamasını Güneydoğu’nun şehirlerine nasıl taşıyacağımız olmalı.<br/>
Fark gittikçe büyüyor.<br/>
Konya’yı, Kayseri’yi, Diyarbakır’ı, Mardin’i gezerseniz irkilirsiniz.<br/>
Aynı ülkenin şehirleri değil gibiler.<br/>
İstanbul medyasıyla Ankara bürokrasisi yanlış bir kavgayı sürdürüyorlar.<br/>
Anadolu’nun muhafazakârlığı “emirlerle”, yasalarla, davalarla, kavgalarla değiştirilemez.<br/>
Onları bizzat hayatın kendisi değiştiriyor zaten.<br/>
Buradan bakıldığında asıl değişime direnenler, İstanbul medyasıyla Ankara gibi gözüküyor.<br/>
Onlar gerçekleri görmeyi reddediyor çünkü.<br/>
Sanki hâlâ yüz yıl öncesinde yaşıyorlar.<br/>
<br/>
18.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/420.htm), [web.archive.org (arşiv bağlantısı)](http://web.archive.org/web/20091120102146/http://taraf.com.tr:80/makale/420.htm)
