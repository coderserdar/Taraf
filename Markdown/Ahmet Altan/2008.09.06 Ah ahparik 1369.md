# Ah ahparik

*Ahmet Altan 06.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Ne zaman Ermenilerle ilgili bir yazı yazacak olsam, tuhaf bir şekilde elim insanın içini acıtan müzik parçalarından birine uzanıyor.</p><br/>
<p>Keskin bir keman sesi ya da boğuk ve hüzünlü bir duduk dinlemek istiyorum</p><br/>
<p>Bu ülkede bunun söylenilmesinden hoşlanılmıyor biliyorum ama yeryüzünün en büyük acılarından birini çektiler.</p><br/>
<p>Sakın “onlar da bizi öldürdü” demeyin.</p><br/>
<p>Bunu söylemek gerçekten ayıp.</p><br/>
<p>Rus sınırındaki Ermeni çetecilerle Bursa’daki Ermeni kadının, Adana’daki yaşlı adamın, Sivas’taki bebeğin ne ilgisi var...</p><br/>
<p>Ermeni olmaktan başka?</p><br/>
<p>İttihatçılar insafsız bir soykırım gerçekleştirdiler.</p><br/>
<p>Çok insafsız.</p><br/>
<p>Bir an durun...</p><br/>
<p>Durun ne olur bir an.</p><br/>
<p>Ve, düşünün...</p><br/>
<p>Bir gece evinizde oturuyorsunuz, kapınız çalınıyor ve sizi zorla alıp götürüyorlar.</p><br/>
<p>Evinizin kapısı öyle açık kalıyor.</p><br/>
<p>Yollara düşüyorsunuz.</p><br/>
<p>Geceyarıları dağınık ve yorgun kalabalıklar halinde dağ yollarından geçiriyorlar sizi.</p><br/>
<p>Yanıbaşınızda ihtiyar bir kadıncağız çöküveriyor.</p><br/>
<p>Dipçikle vuruyorlar başına.</p><br/>
<p>Öyle kıvrılıp kalıyor.</p><br/>
<p>Ağlayan torununu kayalara çarpıyorlar.</p><br/>
<p>Masal mı sanıyorsunuz bunları?</p><br/>
<p>Siz Teşkilat-ı Mahsusa’yı biliyor musunuz?</p><br/>
<p>İttihatçıların o korkunç örgütünü?</p><br/>
<p>Hiç yanınızda karınızın ırzına geçtiler mi?</p><br/>
<p>Hiç kocanızı göğsünden vurup öldürdüler mi gözünüzün önünde?</p><br/>
<p>Bir gece evinizde oturup ailenizle yemek yerken sizi sırf Türksünüz diye yerlerde sürükleyerek götürdüler mi?</p><br/>
<p>Sırf Ermeni oldukları için yüz binlerce insana böyle yaptılar.</p><br/>
<p>Ermeni olmalarından başka hiçbir neden yoktu öldürülmeleri için.</p><br/>
<p>Bir vicdanımız var bizim.</p><br/>
<p>Aynı kandan geliyoruz diye katilleri, İttihatçıları, Teşkilat-ı Mahsusa’yı mı tutacağız yoksa başka bir ırktan bir bebeğin ölümüne mi ağlayacağız?</p><br/>
<p>Ne çok Ermeni’yi kayalıklara yapıştırıp kurşuna dizdiler biliyor musunuz?</p><br/>
<p>Sırf Ermeni oldukları için.</p><br/>
<p>Nehirlerde boğdular.</p><br/>
<p>Yorulup yere yıkıldığı için süngülediler.</p><br/>
<p>Öldürdükleri Ermenilerin mallarını mülklerini yağmaladılar.</p><br/>
<p>Tatlı şiveli tombul bir Ermeni gelinini, şakacı, koyu kara gözlü bir Ermeni dudusunu, koca elleri yonttuğu taşlar gibi kabarmış yaşlı bir taş ustasını düşünün...</p><br/>
<p>Âşık bir Ermeni çocuğunu...</p><br/>
<p>Çıtkırıldım bir Ermeni hanımını...</p><br/>
<p>Düşünün bunları...</p><br/>
<p>Ve, bunları bir geceyarısı bir dağ yolunda düşünün.</p><br/>
<p>Açlar, yorgunlar, sefiller ve yalnızlar.</p><br/>
<p>Bitlenmişler.</p><br/>
<p>Hastalanmışlar.</p><br/>
<p>Ölüme doğru götürüldüklerini biliyorlar.</p><br/>
<p>Ölümlerine yürütüyorlar onları.</p><br/>
<p>Ve, öldürüyorlar.</p><br/>
<p>Yüz binlerce insan.</p><br/>
<p>Yüz binlerce insan.</p><br/>
<p>Irkları önemli mi gerçekten?</p><br/>
<p>Kocanızı göğsünüzden çekip alarak bir duvara dayadıklarını düşünün...</p><br/>
<p>Karınızı kolunuzdan koparıp bir kayanın arkasına götürdüklerini düşünün.</p><br/>
<p>Başlarına bunlar gelen insanlar için, onlar Ermeniydi diye hiç üzülmez misiniz gerçekten?</p><br/>
<p>Bir an, bir kısacık an kendinizi onların yerine koyun.</p><br/>
<p>O anı, o çaresizliği hissedin.</p><br/>
<p>Sevdiğiniz insanın öldürülmesinin ne demek olduğunu anlamak için bir içinizi yoklayın.</p><br/>
<p>Türk olduğumuz için insanların çekmiş oldukları acıları görmezden mi geleceğiz?</p><br/>
<p>İttihatçılar çok günah işlediler.</p><br/>
<p>Çok insan öldürdüler.</p><br/>
<p>Bir soyu kırıp geçirdiler.</p><br/>
<p>Ve, biz yıllarca öldürülen bu insanların yakınlarına, sevdikleri için bir ağıt yakmayı bile yasakladık.</p><br/>
<p>Bir ağıtı bile çok gördük.</p><br/>
<p>Bize hep yalan söylediler.</p><br/>
<p>“Onlar da bizi öldürdü” dediler.</p><br/>
<p>Rus sınırında Müslüman Türkleri öldüren Ermeni çeteciler vardı ve öldürdüler.</p><br/>
<p>Onlar da vahşiydi.</p><br/>
<p>Ama Malatya’daki, Bursa’daki, Sivas’taki, Maraş’taki, Adana’daki kadınların, bebeklerin, erkeklerin, ihtiyarların ne alakası var Rus sınırındaki çetecilerle?</p><br/>
<p>İttihatçılar, onları sırf Ermeni oldukları için öldürdüler.</p><br/>
<p>Sonra da öldürdüklerimizin torunlarına kızdık, “o günlerden” söz etmek istiyorlar diye.</p><br/>
<p>Sizin anneannenizi, babaannenizi, annenizi, babanızı öldürselerdi, bunu haykırmak istemez miydiniz?</p><br/>
<p>Kendinizi onlara borçlu hissetmez miydiniz?</p><br/>
<p>Boşverin İttihatçıları, katilleri, gizli teşkilatın kanlı silahşörlerini.</p><br/>
<p>Siz onlara değil, siz öldürülenlere yakınsınız.</p><br/>
<p>İnsansınız siz.</p><br/>
<p>Ve, şimdi “onların” ülkesine gidiyoruz.</p><br/>
<p>Bilmem becerebilir miyiz ama...</p><br/>
<p>O eski günlerin ansına biraz bizim de gözlerimiz yaşarsa ve “affedin” diye mırıldansak...</p><br/>
<p>Belki de hepimizin sırtından ağır bir yük kalkacak, belki de pos bıyıklı yaşlı bir Ermeninin hayali, herkesin gittiği, hepimizin gideceği yerde bir anlığına kısacık gülümseyecek.</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1820.htm), [web.archive.org (arşiv bağlantısı)](http://web.archive.org/web/20100122055350/http://www.taraf.com.tr:80/makale/1820.htm)
