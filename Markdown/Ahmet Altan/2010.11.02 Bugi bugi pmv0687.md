# Bugi bugi

*Ahmet Altan 02.11.2010*

<div class="yazi"><p>Bu ülkede yaşamak, çılgın bir lunaparkta korkunç bir hızla giden bir <b>“bugi bugi”</b>ye binmek gibi.</p>
<p>Rayların üstünden inanılmaz bir süratle aşağıya doğru inip sonra da aynı süratle zirveye çıkıyorsunuz.</p>
<p>Önceki sabah kalktık, Taksim’de bir canlı bomba patladı, insanlar yaralandı.</p>
<p>Tam da Aysel Tuğluk’un Öcalan’la görüşmesinden ve PKK’nın <b>“eylemsizliği uzatıp uzatmama”</b> kararından bir gün önce böyle bir saldırının gerçekleşmesi ortaklaşa bir endişe ve umutsuzluk yarattı.</p>
<p>O bombayı kim patlattıysa, bence birinci hedefi Öcalan’la PKK idi.</p>
<p>Sanki birileri, <b>“Öcalan’ın ve PKK’nın vereceği kararın hiçbir önemi yok, onlar barış istese bile biz barışa izin vermeyiz”</b> demek istiyordu.</p>
<p>Herkeste ortaklaşa bir karamsarlık oluştu.</p>
<p>Dün sabah kalktık, PKK <b>“seçime kadar eylemsizlik kararı”</b> aldığını ve Taksim’deki bombayla hiçbir ilişkisi olmadığını açıkladı.</p>
<p>Bir gün önce <b>“dibe doğru inişe”</b> geçen umutlar yeniden hızla yükseldi.</p>
<p>PKK, bu kararıyla Kürt’üyle Türk’üyle bütün Türkiye’ye büyük bir şans tanımış oldu.</p>
<p>Barışın kapısını açtı.</p>
<p>Birisinin barış için önceliği alması, ilk adımı atması gerekiyordu.</p>
<p>Daha önceki hataları ne olursa olsun, Öcalan ve PKK burada çok net, çok açık, çok umut verici bir hamle yaptı.</p>
<p>Silahları susturdu.</p>
<p>Cumhurbaşkanı Gül, 29 Ekim Resepsiyonu’nda BDP Başkanı Demirtaş’a <b>“silah oluru olmaz yapıyor”</b> demişti, şimdi silah sustu, oluru <b>“olmaz”</b> yapan unsur sahneden sekiz aylığına da olsa çekildi.</p>
<p>Şimdi sıra devlette ve hükümette.<br/><br/><b>“Silahlar konuşurken gerekenleri yapamıyoruz”</b> diyenler, silahlar susunca gerekenleri yapmalı.</p>
<p>Öcalan’ın ve PKK’nın barışa tanıdığı bu fırsatı değerlendirmek bundan sonra Başbakan Erdoğan’ın liderlik gücüne ve ferasetine kalmış.</p>
<p>Eğer küçük hesaplarla <b>“barış için adımlar”</b> atmaktan çekinir, Kürtlere güven verecek girişimler yapmaktan kaçınır, bu fırsatı heba ederse <b>“inandırıcılığını”</b> önemli ölçüde zedeler.</p>
<p>Erdoğan, <b>“Kürt açılımını”</b> başlatacak cesareti göstermişti, o açılımı sürdürecek cesareti de gösterirse bu ülkeye büyük bir hizmet yapmış olur.</p>
<p>Başbakan’ın barış için attığı adımları <b>“ulusalcılar”</b> hep PKK’ya taviz olarak değerlendirip barışın önünü kesmeye uğraşmışlardı, bugün artık ellerinde böyle bir eleştiri imkânı kalmadı, Erdoğan’ın önü açıldı.</p>
<p>Sivil Kürt siyasetinin üstündeki baskı kaldırılabilir.</p>
<p>Kürt ve Türk vatandaşların eşitliğini öngören yeni bir anayasanın hazırlığı başlatılabilir.</p>
<p>Anadilde eğitim için çözüm yolları aranabilir.</p>
<p>Üstelik bu hamleler sadece Kürt sorunu için değil, Kemalist sistemin mağdur ettiği herkesin hakkını vermek için <b>“toplu bir paketle”</b> yapılabilir.</p>
<p>Sünnilerin ve Alevilerin sorunları da çözüm paketine dâhil edilebilir.</p>
<p>Bunları yapması için Erdoğan’ın önünde bir engel yok.</p>
<p>Sadece siyasi bir tercih sorunu bu.</p>
<p>Seçimlere <b>“bana oy verirseniz bütün sorunları çözerim”</b> diyerek mi girmek istiyor yoksa <b>“sorunları teker teker çözüyoruz, çözmek için şu adımları attık, şu adımları da atacağız”</b> diyerek mi girmek istiyor?</p>
<p>Somut adımlar atmış bir lider olarak mı halkından oy istemek onun siyasi geleceği için daha akıllıca yoksa <b>“soyut vaatlerle”</b> oy istemek mi?</p>
<p>Neticede Erdoğan’ın da bir siyasetçi olduğunu düşünürsek onun bundan sonraki adımlarını bu sorulara vereceği cevap belirleyecek.</p>
<p>Siyaseti siyasetçilerden daha iyi bilecek değilim ama referandumda onu destekleyen yüzde 58’in özgürlük taleplerini karşılayarak seçime giderse, çok daha güvenli bir başarı sağlayacağına inanıyorum.</p>
<p>O yüzde 58 <b>“özgürlüğe”</b> oy verdi, seçimlerde de o özgürlüğü geliştirecek olanı destekleyecek.</p>
<p>Erdoğan, savaşı durduran, kalıcı bir çözüm bulan, çocuklarımızın ve ülkenin geleceğini kurtaran bir lider olarak daha büyük bir desteği sağlar bence.</p>
<p>Öcalan ve PKK, değişimi, halkın taleplerini iyi okuyarak çok doğru, saygı duyulacak, alkışlanacak bir karar aldı.</p>
<p>Şimdi sıra Erdoğan’da.</p>
<p>Çocuklarımızın geleceği ve hayatı onun ellerinde.</p>
<p>Onları yaşatmayı mı, öldürmeyi mi seçecek, hep birlikte göreceğiz.</p>
<p>Umarız, bizi umudun tepesine çıkaran <b>“bugi bugi”</b>yi yeniden dibe vurdurmaz.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-bugi-bugi.htm), [web.archive.org (arşiv bağlantısı)](http://web.archive.org/web/20101103184737/http://www.taraf.com.tr:80/ahmet-altan/makale-bugi-bugi.htm)
