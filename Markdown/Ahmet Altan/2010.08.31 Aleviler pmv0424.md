# Aleviler

*Ahmet Altan 31.08.2010*

<div class="yazi"><p>Bugün okuyacaklarınız sanırım sizi epeyce sarsacak.</p>
<p>Savaşın ne olduğunu bilmiyorsunuz çünkü.</p>
<p>Savaştan söz ediyorsunuz ama o savaşta yaşanılanlardan haberiniz yok.</p>
<p>Öldürmenin savaşın içinde bir salgın hastalığa döndüğünü, insanları vahşileştirdiğini, o vahşetin insanlardan tüm topluma yayıldığını bilmiyorsunuz.</p>
<p>Güneydoğu’da savaşan bir askerin anlattıklarını okuyun.</p>
<p>Okuyun ve düşünün bence.</p>
<p>Düşünürseniz, barışa ne kadar ihtiyacımız olduğunu daha iyi kavrayacaksınız.</p>
<p>Herkesi etkileyen bir şiddet ve düşmanlıktan nasıl hastalandığımızı daha iyi göreceksiniz.</p>
<p>Bu ülkede şiddet, zorbalık, hoyratlık yayıldıkça yayılıyor.</p>
<p>Herkes hoyratlaşıyor.</p>
<p>Devlet burada yaşayan bütün insanları ezerken, ezilenler de birbirini <br/>eziyor.</p>
<p>Bunu durdurmak zorundayız.</p>
<p>Kürt, Alevi ve solcu olan bir zamanların efsanevi gençlik liderlerinden Salman Kaya’nın dün Neşe Düzel’le yaptığı çok etkileyici bir konuşma vardı.</p>
<p>Kaya, yaşadığı işkenceleri ve duyduğu nefreti anlatıyordu.</p>
<p>Şimdi, o nefreti aşıp barış arıyor.</p>
<p>Toplumun bütün kesimleri arasında gerçekleşecek bir barış.</p>
<p>Sıcak savaş “Kürtlerle devlet” arasında sürüyor ama bu ülkede bir de yaşanan “soğuk savaşlar” dizisi var.</p>
<p>Sünnilerle Aleviler arasında yaşananlar mesela.</p>
<p>Sivas, Maraş, Gazi olaylarının Alevilerde yarattığı büyük travmanın, bir zamanların “ilerici” Alevilerini bugün nasıl “tutucu” hale getirdiğini görüyorsunuz onun cümlelerinde.</p>
<p>Aleviler yeniden böyle kıyımlarla karşılaşmaktan korkuyorlar ve bu korku onları “ordu yandaşlığına” kadar sürüklüyor.</p>
<p>Çünkü AKP’ye güvenmiyorlar.</p>
<p>Kaya, bu “güvensizliğin” üstesinden gelmenin aslında çok zor olmadığını da söylüyor.</p>
<p>İki şey istiyor Aleviler.</p>
<p>Birincisi, cemevlerinin ibadethane olarak kabul edilmesi.</p>
<p>İkincisi, okullardaki zorunlu din derslerinin kaldırılması.</p>
<p>Bunu Sünniler kabul etmiyor.</p>
<p>Hem kendi Sünni seçmenlerinden korkan, hem de kendi içindeki <br/>Sünni refleksleri kıramayan AKP bu iki isteği de yerine getirmiyor.</p>
<p>Alevilerin isteklerinde kabul edilmeyecek ne var?</p>
<p>Neden cemevleri ibadethane olarak kabul edilmesin?</p>
<p>Ben bunu yazdığım zaman Sünni okuyuculardan gelen mailleri biliyorum, “ama Ahmet Bey, Alevilik din değil, onun ayrı ibadethanesi olamaz” diyen mailleri.</p>
<p>Katoliklik, Protestanlık, Ortodoksluk da ayrı ayrı dinler değil ama hepsinin ayrı ibadethanesi var.</p>
<p>Deyin ki Alevilik, din değil, mezhep değil ama o insanlar kendilerine ait bir ibadethane olmasını ve bunun devlet tarafından kabul görmesini istiyorlar.</p>
<p>Bunu kabul etmek, kime ne zarar verir?</p>
<p>Önemli olan, onların istekleri değil mi?</p>
<p>Unutmayın, “başörtüsünü” yasaklayanlar da başörtüsünün “Kuran’da yeri olmadığını” söylüyorlar.</p>
<p>Kendi “yasakçılıklarına” Kuran’dan destek arıyorlar, bunun ne kadar samimiyetsiz bir yaklaşım olduğunu hepimiz biliyoruz.</p>
<p>Kendileri “başörtüsü” yüzünden acı çeken Sünniler, neden benzer bir acıyı Alevilere çektiriyorlar?</p>
<p>Ne olur cemevleri onların “ibadethanesi” olsa?</p>
<p>Bunu reddetmek, dinin “hoşgörüsüne” uygun mu gerçekten?</p>
<p>Ya “zorunlu” din dersi?</p>
<p>Aleviler çocuklarının “zorla” Sünniliği öğrenmesini istemiyorlar, bunda diretmenin, Alevilerdeki korkuyu sürekli beslemenin anlamı ne?</p>
<p>İsteyen çocuğuna Sünniliği öğretsin, isteyen Aleviliği, hangi çocuğun hangi dini ve hangi mezhebi öğreneceğine neden “devlet” karar veriyor?</p>
<p>Hem “devletin baskısından” yakınır, hem de o “devlet baskısını” size benzemeyenlere karşı kullanırsanız, bu inandırıcılığınızı ve güvenilirliğinizi zedelemez mi?</p>
<p>Bu toplumda niye herkes kendine benzemeyene karşı “silahlı ya da silahsız” bir şiddet uyguluyor?</p>
<p>Hepimizin eşit olduğunu, hepimizin eşit haklara sahip olduğunu kabul etmek çok mu zor?</p>
<p>Eğer “güçlü olan istediğini” yapar inancını benimserseniz, sonunda “en güçlü olan” hepimizi ezer ki yıllardan beri yaşanan da budur.</p>
<p>Ve, savaş hiç bitmez o zaman, “sıcak” ya da “soğuk” bir savaş sürer gider, hep birlikte hastalanırız biz de.</p>
<p>ahmetaltan111@gmail.com<br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-aleviler-2.htm), [web.archive.org (arşiv bağlantısı)](http://web.archive.org/web/20100901105313/http://www.taraf.com.tr:80/ahmet-altan/makale-aleviler-2.htm)
