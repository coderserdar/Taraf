# Dokunulmazlık

*Ahmet Altan 01.12.2012*

<div class="yazi"><p>Türkiye, bir saçmalıktan bir saçmalığa koşmaktan babaannemin deyimiyle <b>“tepe sersemine”</b> döndü.</p>
<p>Toplum şaşkın ve yorgun.</p>
<p>Üstelik bütün bunları niye yaşadığımızı AKP’liler de dâhil kimse bilmiyor.</p>
<p>Şu anda yaşananları, <b>“muhafazakârların”</b> demokrat olmamasına, intikamcı olmasına, milliyetçi damarlarının kabarmasına bağlamak da çok tatminkâr bir açıklama değil, aynı <b>“muhafazakâr”</b> damardan gelen, AKP’nin kurucusu olan Cumhurbaşkanı Gül, sakin ve aklı başında uyarılarıyla, bir <b>“başka”</b> muhafazakâr politikanın da mümkün olabileceğini herkese gösteriyor.</p>
<p>Bugün AKP, Cumhurbaşkanı’nın rotasını çizdiği politikayı izlese ülke huzura kavuşacak, sorunları aşabilmek için demokratik adımlar atacak.</p>
<p>Başımızda dağ gibi birikmiş sorunlar varken her sabah yeni bir sorunla uyanmayacağız.</p>
<p>Hadi yaşadığımız saçmalıkları, <b>“bu da böyle bir dönem, geçer”</b> diye sineye çekelim ama <b>“kalıcı hasar”</b> bırakacak işler oluyor.</p>
<p>Bozulacak olan sadece Osmanlı’dan bize kalan o muhteşem İstanbul silueti değil, Türkiye’nin kaderini değiştirebilecek girişimlere tevessül ediliyor.</p>
<p>Şimdi de Başbakan Erdoğan, BDP’lilerin <b>“dokunulmazlıklarını kaldıracaklarını”</b> söyledi ve dosyaları komisyona gönderildi.</p>
<p>Dokunulmazlıkları gerçekten kaldıracaklar mı yoksa bu da Başbakan’ın son zamanlarda çok alıştığımız üfürmelerinden biri mi bilmiyorum.</p>
<p>İdam gibi bu da öyle bir palavra olabilir ama <b>“BDP’lilerin dokunulmazlıklarını kaldıracağız”</b> lafı bile Kürtlerin içinde iyileştirilmesi zor yaralar açıp, öfkelendiriyor.</p>
<p>Türkiye, başbakanların aklına geleni söyleyebileceği bir ülke değil, burası 30 yıldır iç savaş yaşayan, karşılıklı olarak duyguların keskinleştiği bir yer.</p>
<p>Yöneticilerin özellikle böyle konularda her lafı tartarak söylemesi gereken bir memleket.</p>
<p>Tabii, daha korkuncu AKP’nin bunu gerçekten yapması ve dokunulmazlıkları kaldırması.</p>
<p>Eğer Meclis’te bekleyen 800 küsur fezleke arasından BDP’lilerin dosyalarını seçip, BDP’li milletvekillerinin dokunulmazlıklarını kaldırırlarsa, çok açık söyleyeyim, <b>“bağımsız Kürdistan”</b> sloganının kapısını da açarlar.</p>
<p>Kürtler, Türklerden tümüyle ümidini keser.<br/><br/><b>“Biz Türklerle birlikte yaşamak istiyoruz”</b> lafı biter.<br/><br/><b>“Dokunulmazlıklarını”</b> kaldırarak Kürtleri siyasetten tasfiye etmek, siyasetin önünü keser, silahın önünü açar.</p>
<p>İktidarın tümüyle yanlış hesaplara, kör böbürlenmelere dayanan dış politikası sonucunda güneyimizdeki üç ülkeyi birden Türkiye’ye düşman, PKK’ya dost yaptık.</p>
<p>PKK, şu anda belki de tarihinin en büyük dış desteğine sahip.</p>
<p>Bir de BDP’li milletvekilleri Meclis’ten çıkarır ve hapse atmaya kalkarsanız, PKK kendisini bugüne dek desteklememiş Kürtlerin bile desteğini alarak dümeni <b>“bağımsızlığa”</b> kırar.</p>
<p>Eğer Kürt sorununun yakın tarihine bakarsanız, Türk devletinin her olağandışı baskısından sonra Kürt taleplerinin de bir basamak zıpladığını görürsünüz.</p>
<p>Baskı, Kürtleri sindirmez.</p>
<p>Zaten savaşı ve ölümü göze almış bir toplum neden sinsin?</p>
<p>Baskı, Kürtlerin Türklerle birlikte yaşama isteğini geriye dönülemez biçimde sona erdirir.</p>
<p>Öcalan’ın da yapabileceği hiçbir şey kalmaz.</p>
<p>Benim görebildiğim kadarıyla, bir siyasi iktidar bu çağda ya <b>“Kürdistan’ın bağımsızlığı”</b> için gizli bir anlaşma yaptığı ya da çıldırdığı için BDP’lilerin dokunulmazlıklarını kaldırır.</p>
<p>Böyle bir anlaşma mı var yoksa çıldırdılar mı, kestirmek zor.</p>
<p>İkisi de mümkün.</p>
<p>Delirmiş olma ihtimalleri daha kuvvetli bence.</p>
<p>Zaten Cumhurbaşkanı Gül de <b>“çıkmaz sokaklara girmeyin”</b> diye uyarıyor iktidarı.</p>
<p>Ama iktidarda <b>“aklı başında”</b> hiçbir sözü dinleyecek bir hâl gözükmüyor.</p>
<p>Hâlbuki bu <b>“dokunulmazlığını kaldırıp hapse atma”</b> politikasını Türkiye’nin çılgın yöneticileri daha önce denedi, sonucu görüyoruz.</p>
<p>Kürd’üyle Türk’üyle hep birlikte çok ağır bedeller ödedik, binlerce genç insanı gömdük.</p>
<p>Bu iktidar ihtirası ne mene bir hastalıkmış, <b>“analar ağlamasın”</b> diyen adamı alıyor <b>“hepinizin anasını ağlatacağım”</b> diyen bir zorbaya çeviriyor.</p>
<p>Benim bu söylediklerimi elbette AKP’liler de görüyor. </p>
<p>Cumhurbaşkanı Gül, her gün <b>“demokrat bir politikanın temsilcisi”</b> olarak sesini ve itirazını biraz daha yükseltiyor.</p>
<p>Eğer Erdoğan bu uyarıları dinlemezse ve AKP milletvekilleri ona uyup BDP’lilerin dokunulmazlıklarını kaldırırsa, bu ülkenin çocukları büyük bir çatışmanın kurbanı olacak demektir, bunu da aklınızdan çıkarmayın.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-dokunulmazlik.htm), [web.archive.org (arşiv bağlantısı)](http://web.archive.org/web/20131107120959/http://www.taraf.com.tr/ahmet-altan/makale-dokunulmazlik.htm)
