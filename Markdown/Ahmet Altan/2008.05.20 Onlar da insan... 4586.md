# Onlar da insan...

*Ahmet Altan 20.05.2008*

<div class="taraf_structure_2col_1zq">
<div class="margen_n">



 <p>Bizim ülkemizde “ortak bir öfke” oluşması için mutlaka bir “düşman” olması gerekiyor galiba.<br/>
İnsanlarımızı bir “düşman” öldürürse kızıyoruz.<br/>
Ama insanlarımızı kendi aramızdan birileri öldürürse aldırmıyoruz.<br/>
Çünkü vicdanımızdan daha büyük bir “egomuz” ve öfkemiz var.<br/>
Acımayı, kederlenmeyi, sahiplenmeyi, savunmayı değil, kızmayı, hırslanmayı, intikamı, saldırıyı seviyoruz.<br/>
Tuzla’da ardı ardına işçiler ölüyor.<br/>
Patronların para hırsından ve politikacıların insafsız aldırmazlığından ölüyorlar.<br/>
Onları öldürenler kendi ırkımızdan, kendi dinimizden olduğu için onları “düşman” görmüyoruz.<br/>
Onları düşman görmediğimiz gibi belli ki işçileri de “insan” olarak görmeye yatkın değiliz.<br/>
Yoksul çünkü onlar.<br/>
Ve bu lanet ülkede yoksullar bile “yoksulları” insandan saymaz.<br/>
Zenginlerle politikacılar hiç saymaz.<br/>
Yoksullar ölebilir...<br/>
Yoksullar öldürülebilir.<br/>
Alırsın zavallı işçileri, her yanında ölüm tuzakları olan bir gemi hortlağının üzerine çıkarırsın gece yarısı, onları karanlıkta yarı kör çalıştırırsın.<br/>
Ambar deliğinden düşer ölürler.<br/>
Kim aldırır?<br/>
O bir yoksul...<br/>
Kimse aldırmaz.<br/>
Onun ağlayan bir bebeği, perişan bir karısı, içi yanmış bir annesi, kahrolmuş bir babası varmış, kimin umurunda.<br/>
Bir gün önce bir işçi daha ölmüş, on gün önce biri daha ölmüş...<br/>
Sürekli ölüyorlarmış...<br/>
Kim üzülür buna?<br/>
Başbakan pek kıymetli gözü hasta olduğu için işçilerin peş peşe ölmesiyle ilgilenecek vakit bulamaz.<br/>
Ana muhalefet lideri bir hukuksal darbe tezgâhlamanın şehvetiyle yanarken işçilere bakmaz bile.<br/>
MHP’nin başkanı 301. maddeye duyduğu ilginin yüzde birini bile duymaz işçi ölümlerine.<br/>
DTP’nin başkanı Kürt olmayanların acılarıyla da ilgilenmesi gerektiğini aklına getirmez.<br/>
Ölür zavallı işçiler.<br/>
Patlamalarda yanarak, yüzlerce kiloluk sac tabakaların altında ezilerek, ambar deliklerinden düşerek ölürler.<br/>
Onların insan olduğu kimsenin aklına gelmez.<br/>
Çalışma Bakanı daha da öleceklerini açıklar.<br/>
Ve, Tuzla’nın tezgâhlarından para ve kan akar.<br/>
Paraları patronlar toplar...<br/>
Kanları işçiler döker çelik putrellerin üstüne.<br/>
Dönüp de bakmaz kimse işçilerin ölülerine.<br/>
Firavunlar bile piramitlerde çalıştırdıkları kölelere bu kadar vahşice davranmamıştır.<br/>
Böylesine bilinçle, böylesine inatla, böylesine ahlaksızca ölüme göndermemişlerdir onları.<br/>
Bizimkiler gönderir.<br/>
Onlar zengin, politikacılar ünlü... <br/>
Parasız, ünsüz, kimsesiz işçilerin ölümüyle mi ilgilenecekler?<br/>
İlgilenmiyorlar işte.<br/>
Elbirliğiyle öldürüyorlar.<br/>
“Kaza” denilen şeyin “cinayet” olduğunu hepimiz biliyoruz ama cinayeti işleyenler “düşman” değil, kendi ırkımızdan, kendi dinimizden zenginler.<br/>
Kızmıyoruz o zaman, öfkelenmiyoruz, hesap sormuyoruz.<br/>
Yoksulları insan olarak görmüyoruz.<br/>
Ve, hırsımız vicdanımızdan büyük bizim.<br/>
O Tuzla Tersanesi’nin kapanması lazım.<br/>
Hemen kapanması lazım.<br/>
Ama onu derhal kapatmak için insanları insan sayan “insanlar” lazım.<br/>
Öyle insanlar yok burada.<br/>
Hırstan gözü kararmış patronlar, kendi ikbalinden başka bir şeye aldırmayan bencil politikacılar, vicdanını susturmuş bir halk var.<br/>
Ölen bir yoksulun ağlayan bebeği ile mi uğraşacaklar?<br/>
Uğraşmıyorlar.<br/>
Birinci sayfada ağlayan bir bebek resmi göreceksiniz, eğer Başbakan’ın civarında vicdanı hâlâ Ankara’nın ağır havası altında ezilip yok olmamış biri varsa Başbakan’a göstersin o çocuğu, belki hastalıktan “görmeyen” gözüne bir ışık gelir de görür ölen yoksulları.<br/>
Yoksulların hayatının da en azından “türban” kadar önemli olduğunu söyleyen bir ses duyar içinde.<br/>
Bilmiyorum görecek bir gözü, konuşacak bir yüreği var mı?..<br/>
Olup olmadığını göreceğiz.<br/>
Orada bir işçi daha ölürse sorumlusu Başbakan olacak çünkü.<br/>
Eğer bu toplumun bir parça vicdanı varsa bunun hesabını o Başbakan’a sorar.<br/>
Yoksullar da insan...<br/>
Onların da bebekleri ağlıyor arkalarından.<br/>
Hem de çok ağlıyorlar.<br/>
<br/>
20.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/564.htm), [web.archive.org (arşiv bağlantısı)](http://web.archive.org/web/20090907063924/http://www.taraf.com.tr:80/makale/564.htm)
