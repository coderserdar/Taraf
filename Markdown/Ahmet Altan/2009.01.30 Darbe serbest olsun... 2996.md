# Darbe serbest olsun...

*Ahmet Altan 30.01.2009*

<div class="yazi">Artık gelişmiş bir ülke oluyoruz. <br/>“Her fikri söylemek serbest olsun” noktasına geldik. <br/>Gerçi tuhaf biçimde serbest olmasını istediğimiz ilk fikir “darbe iyidir ve yapılmalıdır” fikri oldu ama ne yapalım. <br/>Kendi halkından nefret eden, kendi halkından bunalmış, “ayaktakımı” olarak gördüğü halkla eşit olmayı bir türlü içine sindiremeyen, “üstünlüğünü” ancak “darbelerle ve tanklarla” sürdürebileceğine inanan bir insan türü yaşıyor bizim ülkemizde. <br/>Onlar çok önemli insanlar. <br/>Onların niye önemli olduğunu yeryüzünde biz de dahil kimse bilmiyor. <br/>Onlar da “önemliyiz çünkü darbe yapan generallerle çok yakınız” diyerek generallerin çizmeleri arasında varlıklarını sürdürmek istiyorlar. <br/>Ve, bu insanlar “darbenin özgürleştirilmesini” istiyorlar. <br/>Alper Görmüş geçenlerde çok güzel yazıp anlattı bu insanların görüşlerini. <br/>Onlar diyorlar ki “tankları sokağa çıkarmadıkça darbe hazırlığı yapmak suç değildir.” <br/>Görmüş’ün dalga geçerek söylediği gibi, “tanklar sokağa çıktıktan” sonra da zaten artık onları suçlayamıyorsun çünkü suçlarsan seni tanklarıyla eziyorlar. <br/>Ülkenin yararına görüyorsan “darbe yapılmalı” diyebilmelisin onlara göre. <br/>Peki, bir adamı öldürmeyi ülke yararına görürsen bunu söylemek de fikir özgürlüğüne girer mi? <br/>“Bilmem kimi öldürsünler, bu ülke için çok yararlı olacak” demek serbest midir? <br/>Bir adamı öldürmenin “iyi” olduğunu söylemek fikir özgürlüğüyse, binlerce insanı hapse atıp, onlarca belki de yüzlerce adamı öldürecek darbeyi övmek ve desteklemek de fikir özgürlüğüdür. <br/>Önce bunda anlaşacağız. <br/>Cinayet gibi bir suç olan darbeyi övmek serbest olmalı mı? <br/>“Olmalı” demek de bir fikir. <br/>Peki, generallerin “hadi darbe yapalım” diyerek cunta kurup plan hazırlamaları da “bir fikir” midir? <br/>Darbe hazırladığı anlaşılan, belgelerle kanıtlanan bir general yargılanmalı mı, yargılanmamalı mı? <br/>Onlar “yargılanmamalıdır” diyor. <br/>Onlara göre “darbe hazırlığı” da “darbe yapılana” kadar sadece bir fikirdir. <br/>Necip Fazıl, bir keresinde mahkemede, “çok savcı gördüm ama hukuk uyduran bir savcıyı ilk kez görüyorum” demişti.<br/>Rahmetli yaşasaydı, “hukuk uydurmanın” buradaki ihtirası yeteneğini aşmış adamların günlük işlerinden olduğunu görecekti. <br/>Üstelik bunları söyleyen adamlar “hukukçu” olarak tanınıyorlar. <br/>Bu hukukçular, “silahla” “fikir” arasındaki “hukuki çizginin” nereden geçtiğini biliyorlar mı? <br/>Hukukun “silahı” suç saymayan bir “biçimi” mi var? <br/>Ben hukukçu değilim. <br/>Ama benim bilebildiğim kadarıyla “yasalara karşı silahla yapılacak her eylem” suçtur. <br/>Ülkenin yasalarına göre bu ülkeyi yönetecek insanlar “seçimle” belirlenir, yöneticileri “silahla” belirlemek suça girer. <br/>Darbeyi, bir “fikir” olmaktan çıkartan da “silahtır” zaten. <br/>“Silahlı bir suç işlemek için örgütlenmek” de suç kapsamında sayılmıyor mu? <br/>Tabii ben bilemeyeceğim ama bu “hukukçular” belki bize “silahlı hukukun” yeryüzündeki örneklerini söylerler. <br/>Madem özgürlük sınırlarımız böylesine genişledi, “hukukçular” açıkça “darbenin” de bir fikir olduğunu ve yargılanmaması gerektiğini söyleyecek aşamaya ulaştılar. <br/>Ben de bu özgürlükten yararlanıp onlara bir soru sormak istiyorum. <br/>“Silahlı bir eylem” hazırlığı bile “fikir” sayılarak serbest bırakılacaksa, içinde “silah” olmayan her fikir de konuşulabilmeli mi? <br/>Mesela bir insan, “ülkenin bölünmesi bu ülkede yaşayanlar için en iyi çözümdür, ayrılıkçı bir parti kurulsun, fikirlerini söylesin ve silaha başvurmadan seçimlere girsin” derse bu suç mu değil mi? <br/>“Darbe hazırlığını” suç kapsamından çıkartanlar bu “bölünme” özgürlüğü konusunda ne düşünüyorlar? <br/>Üstelik işin içinde “silah” olmayacak. <br/>Kendi “hukuk mantıkları” çerçevesinde bunu desteklemeleri gerekiyor. <br/>Destekliyorlar mı? <br/>Yoksa sadece “darbeyi” mi “fikir” olarak görüyorlar? <br/>Peki, “bu ülke şeriatla yönetilirse daha iyi olur” diyenler bunu özgürce söyleyebilecekler mi? <br/>İşin içine hiç silah sokmadan “şeriat”ı savunma hakkına sahip olacaklar mı? <br/>Yoksa “anayasa şeriata karşı, o fikri savunamazlar ama anayasa darbeye karşı değil, darbe fikrini savunmak serbesttir” mi diyecekler? <br/>Sorun bu soruları “darbe özgür olmalı” diyenlere. <br/>Göreceksiniz “silahı” fikir özgürlüğüne dahil edenler, sadece “fikir” olanları “fikirden” saymayacaklar. <br/>Çünkü onların derdi “özgürlük” değil, onların derdi “silahı” siyasete kendi hayatlarını risk etmeden sokmak. <br/>Bana sorarsanız, silah olmadıkça her fikir özgür olmalı bir ülkede. <br/>Kim ne istiyorsa ülkesi için açıkça söyleyebilmeli. <br/>Sadece “silah” yasak olmalı. <br/>Gördüğünüz gibi her iki taraf da “özgürlük” istiyor, biri “silah” için, biri “fikirler” için. <br/>Zaten sizin “ne” olduğunuzu da bu iki “özgürlükten” hangisini seçtiğiniz belirliyor.</div>

Kaynak: [taraf.com.tr](http://www.taraf.com.tr:80/makale/3779.htm), [web.archive.org (arşiv bağlantısı)](http://web.archive.org/web/20100428082946/http://www.taraf.com.tr:80/makale/3779.htm)
