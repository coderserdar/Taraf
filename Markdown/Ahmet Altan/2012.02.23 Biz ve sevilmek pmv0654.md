# Biz ve sevilmek

*Ahmet Altan 23.02.2012*

<div class="yazi"><p>Her insanın, başkalarının bilmediği, görmediği gizli bir görüntüsü yansır kendi içine.</p>
<p>Bu görüntü, çırpıntılı bir suya vuran gölge gibidir, kendi içimize eğildiğimizde kendimizi her an aynı biçimde görmeyiz, sürekli kıpırdayan duygularla oynaşan o sudaki aksimiz bize bazen zaaflarımızı, bazen gücümüzü, bazen eksikliğimizi, bazen fazlalığımızı gösterir.</p>
<p>Sürekli değişen o çalkantılı gölgeyi alır, onu, herkese göstereceğimiz bir resim haline getirmeye uğraşırız.</p>
<p>İçimizdeki kıpırtılı gölgeyi dışarıya, aklımızın fırça darbeleriyle değiştirip kıpırtısız bir tablo olarak yansıtırız.</p>
<p>Sadece kendimizin gördüğü içimizdeki gölgeyle, dışarıya yansıttığımız, herkesin gördüğü resim arasındaki farklar, bizim sırrımızdır.</p>
<p>Bu sır, hepimizi kuşkulu, kırılgan, endişeli yapar.</p>
<p>Sürekli taşıdığımız bu kırılgan yaradan kurtulmak, dışarıya yansıttığımız resmin asıl kimliğimiz olduğuna hem kendimizi hem de başkalarını ikna etmek için uğraşmak, sanırım hayatımız boyunca hiç bitmeyen, tükenmeyen gizli ve tehlikeli maceramızdır.</p>
<p>Başkalarını inandırmak belki daha kolaydır.</p>
<p>Ama kendimizi inandırmak?</p>
<p>Asıl zor olan odur.</p>
<p>Gördüğümüz gölgenin beğenmediğimiz kırılmalarının gerçek olmadığına, beğendiğimiz her kımıltısının ise gerçek olduğuna inanmamız için başka birinin yardımına muhtacızdır.</p>
<p>Bizi sevecek, bizi içimizdeki yansımanın, görmek istediğimiz tabloya uygun olduğuna inandıracak birine ihtiyaç duyarız.</p>
<p>Beğenmeleri yetmez bizi ikna etmeleri, sevmeleri gerekir.</p>
<p>Kendi gerçeğini bilen, gören, hisseden ve bu gerçekten kurtulmak isteyen insanoğlunun tek tedavisi, başkasının kendisine duyacağı sevgidir.
                                    	<br/><br/>
<a class="lnk2" href="/web/20130525040613/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr/ahmet-altan/makale-biz-ve-sevilmek.htm), [web.archive.org (arşiv bağlantısı)](http://web.archive.org/web/20130525040613/http://www.taraf.com.tr/ahmet-altan/makale-biz-ve-sevilmek.htm)
