# Arınma şansı

*Ahmet Altan 02.08.2009*

<div class="taraf_structure_2col_1zq">
<div class="margen_n">



 <p>Siyasetçilik zor zanaat. <br/><br/>Allah kimsenin başına vermesin. <br/><br/>Başbakan Tayip Erdoğan dün Yüksek Askerî Şûra toplantısından önce generallerle birlikte ziyaret ettiği Anıtkabir’in defterine, “Türk Silahlı Kuvvetleri demokrasinin teminatıdır,” diye yazmış. <br/><br/>Geçenlerde polisi “teminat” olarak gösterdiği için şimdi de ordunun teminat olduğunu söylemiş herhalde. <br/><br/>Kendine göre bir denge yapmış. <br/><br/>Kimle beraberse onu demokrasinin teminatı olarak görecekse yandık. <br/><br/>Sırada itfaiyeciler, bekçiler, gümrükçüler, poğaçacılar falan da vardır herhalde. <br/><br/>Ki bence bu grupların hepsi teminat konusunda bizim ordudan daha sağlamdır. <br/><br/>Düşünsenize bizim ordu dört darbe yaptı demokrasiye karşı. <br/><br/>“Teminatımız”, her darbede demokrasinin ırzına geçti. <br/><br/>Verdiği muhtıralar, JİTEM, Susurluk bağlantıları, Ergenekon ilişkileri de işin cabası. <br/><br/>Başbakan yazdıklarının doğru olmadığını biliyor. <br/><br/>Biz de biliyoruz. <br/><br/>Oradaki generaller de biliyor. <br/><br/>Ama siyaset böyle bir şey işte. <br/><br/>Doğru olmasa da söylemek zorunda kalıyor demek insan. <br/><br/>Şu anda da “demokrasi de neymiş, halk nereden bilecek doğru olanı, biz idare edelim” diyen birileri hâlâ var ordunun içinde. <br/><br/>Ama “ordunun gerçekten demokrasiye bağlı olmasını” isteyenler de var. <br/><br/>Türkiye’deki her kurum gibi ordu da kendi içinde gruplara ayrılmış vaziyette. <br/><br/>Öncelikle ordunun bir bütün halinde demokrasiye sadık olması gerekiyor. <br/><br/>Bir “teminat” olmasına gerek yok, “sadakati” yeter bu topluma. <br/><br/>İçindeki cuntaları temizlesin, JİTEM türü suç örgütlerini hukukun içine çeksin, suç işleyenleri adalete teslim etsin. <br/><br/>Bunun için de bu Yüksek Askerî Şûra iyi bir şans. <br/><br/>Ordu gerçek bir arınma yaşayabilir. <br/><br/>Bugüne kadar böyle bir şey yapmadığını biliyoruz. <br/><br/>Orduda, “halkın isteklerine boyun eğmemek” gibi tuhaf bir takıntı var. <br/><br/>Veli Küçük’ün Susurluk ve mafya bağlantıları ayyuka çıktığında, bizim ordu Küçük’ü “inadına” terfi ettirmişti. <br/><br/>Kendi halkıyla inatlaşmayı seviyor bizim ordu. <br/><br/>Bu, iyi bir yol değil elbette. <br/><br/>Halkla inatlaşan her kurum sonunda ciddi bir itibar ve güvenilirlik kaybı yaşar. <br/><br/>Ordu bunu yaşadı, aynen bugün yargının yaşadığı gibi. <br/><br/>Bir ülkede halkın orduya ve yargıya güvenememesi çok ciddi bir sorun. <br/><br/>Bu kurumlara güvenememek sürekli bir huzursuzluk ve endişe yaratır çünkü. <br/><br/>Halkla bu kurumlar arasında uçurumlar oluşur. <br/><br/>“Albayımlara”, “paşamlara”, “hâkim bey”lere gösterilen o doğal ve geleneksel saygı yerini buz gibi bir soğukluğa bırakır. <br/><br/>Başbakanların, Anıtkabir defterine yazdıkları da bu soğukluğu ve güvensizliği gidermeye yetmez. <br/><br/>Ordunun işlediği suçların ayyuka çıktığı bir dönemden geçiyoruz. <br/><br/>Eminim, generaller, ordunun içindeki suçluları bizden çok daha iyi biliyordur. <br/><br/>Bir düşünsenize, Deniz Kuvvetleri Komutanı, kendisini “öldürmek isteyen teğmenlerin” varlığını kabul ediyor. <br/><br/>Ordunun içinde kuvvet komutanını öldürmeyi planlayan teğmenler var. <br/><br/>O teğmenler kime bağlı peki? <br/><br/>Kim onları örgütledi? <br/><br/>Kim yönetti? <br/><br/>Askerî Şûra, bu tür “subayları ya da generalleri” temizleyecek mi bünyesinden? <br/><br/>JİTEM’in suçlarına bulaşmış olanlardan arınacak mı? <br/><br/>Darbe hayalleri kuranları atacak mı içinden? <br/><br/>Cuntalara son verecek mi? <br/><br/>Genelkurmay Başkanı, basın toplantısı yapıp “Poyrazköy’de çıkartılan mühimmatın orduya ait olmadığını” canlı yayında bütün ülkeye açıkladı. <br/><br/>Sonra o mühimmatın orduya ait olduğu kanıtlandı. <br/><br/>Orgeneral Başbuğ’u tanımam ama bu konuda bile bile yalan söylemediğine kalıbımı basarım. <br/><br/>Demek ki biri onu kandırdı. <br/><br/>Onun çok yakınından biri olmalı bu. <br/><br/>Kendi Genelkurmay Başkanı’nı bütün ülkenin önünde zor durumda bırakabilen bir yapıdan söz ediyoruz. <br/><br/>Ben, “siyasete bulaşan ordunun askerî yeteneklerini ve disiplinini yitirdiğine” inanırım. <br/><br/>Tarihimiz boyunca da bunun örneklerine çok rastlandı. <br/><br/>Artık ordunun gerçek bir ordu olması, siyasetten çıkması, suçluları ayıklaması, cuntalara son vermesi, JİTEM türü örgütler kurmaya asla tevessül etmemesi gerekiyor. <br/><br/>Bu ülke de her ülke gibi “güvenebileceği” itibarlı bir ordu istiyor. <br/><br/>Askerî Şûra bunun için iyi bir şans. <br/><br/>Umarım arınırlar. <br/><br/>Ve, Anıtkabir defterine, “ordu halkına ve demokrasiye sadıktır” yazıldığında da kimse gülmez.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6933.htm), [web.archive.org (arşiv bağlantısı)](http://web.archive.org/web/20090828033055/http://www.taraf.com.tr:80/makale/6933.htm)
