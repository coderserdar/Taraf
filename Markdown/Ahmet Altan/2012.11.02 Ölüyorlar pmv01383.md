# Ölüyorlar

*Ahmet Altan 02.11.2012*

<div class="yazi"><p>Karanlık bir kapı ölüm.</p>
<p>O kapıyı geçtikten sonra geriye dönülmüyor.</p>
<p>Ve, o kapıya yaklaştılar.</p>
<p>Bir adım sonra, onları sevenler, anneleri, babaları, kardeşleri, sevgilileri bir daha onların yüzünü göremeyecek, bir daha onların yüzlerine dokunamayacak, seslerini, gülüşlerini, şakalaşmalarını duyamayacak.</p>
<p>Onların evlerinde bir daha onların sevdikleri yemekler pişmeyecek.</p>
<p>Annelerinin yüzünde bir daha asla silinmeyecek bir kederin gölgesi kalacak.</p>
<p>Babaları gizlice ağlayacak onların.</p>
<p>Sevgilileri, eşleri, nişanlıları, ömür boyu bir yası, alınlarına bağladıkları kara bir yazma gibi taşıyacaklar ruhlarında.</p>
<p>Kürt çocukları, doğduklarında annelerinden duydukları ilk kelimelerin ait olduğu dili yaşatmak için ölüme yürüyor.</p>
<p>Yalın bir istek onların ki...</p>
<p>Berrak, açık, temiz ve haklı bir istek.</p>
<p>Annelerinin dilini istiyorlar.</p>
<p>Annelerinin konuştuğu dili istiyorlar.</p>
<p>Annelerinin onları daha ufacık bir bebekken kucağına alıp okşadığında okuduğu ninninin dilini istiyorlar.</p>
<p>Bir halkın dilini yasaklamak, ona <b>“sen çocuğuna bu dilde ninni söyleyebilirsin ama çocuğunu o dilde eğitemezsin”</b> demek nasıl korkunç bir zorbalık, nasıl bir insafsızlık.</p>
<p>Bir dili yok saymak, bir halkı yok saymaktır.<br/><br/><b>“Biz varız”</b> demek için ölüyorlar.<br/><br/><b>“Biz varız, biz buradayız, biz insanız, herkesin sahip olduğu haklar bizim de hakkımız.”</b></p>
<p>Bir halkın dilinde yapılacak eğitim hakkını, bir başka halkın verecek olması bile yeterince aşağılayıcı, öfkelendirici, isyan ettirici değil mi?<br/><br/><b>“Neden biz Kürtlerin hakkını vermiyoruz”</b> demiyorum.<br/><br/><b>“Neden biz o hakkı verme yetkisine sahibiz”</b> diye soruyorum.</p>
<p>Ben doğduğumda kulağıma fısıldanan ilk sesin konuştuğu dilde okudum bütün kitaplarımı, neden Kürt çocukları benim sahip olduğum hakka sahip değil?</p>
<p>Neden Kürtçe okuyamıyorlar?</p>
<p>Okulda onlara verdikleri kitapları annelerine okuduklarında, anneleri o kitapta yazılanları anlayamayacak.
                                    	<br/><br/>
<a class="lnk2" href="/web/20130525024717/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr/ahmet-altan/makale-oluyorlar.htm), [web.archive.org (arşiv bağlantısı)](http://web.archive.org/web/20130525024717/http://www.taraf.com.tr/ahmet-altan/makale-oluyorlar.htm)
