# Gazze, İsrail, Türkiye

*Ahmet Altan 16.11.2012*

<div class="yazi"><p>İsrail’deki <b>“sağcı”</b> hükümetin her sorunu şiddetle çözmek istemesi Ortadoğu’yu yeniden ölüm sarmalına soktu.</p>
<p>Filistinlilerin haklarını vermemek için süren bu direnç Filistinlilerle birlikte aslında İsraillilerin de hayatını cehenneme çeviriyor.</p>
<p>İnsanlığın en fazla borçlu olduğu kavimlerden biri Yahudiler; sanatta, felsefede, bilimde Yahudilerin yaptıkları katkıları silseniz insanlık tarihinde derin bir boşluk oluşur.</p>
<p>Böylesine parlak bir ırkın, tarihin en büyük soykırımına maruz kalmış bu <b>“mazlum”</b> kavmin bugün geldiği bu <b>“zalim”</b> durak, zekâyı reddeden ve şiddeti yücelten bu yönetim, uzaktan bakıldığında ne kadar anlamsız gözüküyor.</p>
<p>Filistinlilerin haklarını kabul etmek, İsraillilerin de mutlu bir hayat sürmesini sağlayacak çünkü.</p>
<p>Ama Filistinlilerin haklarını tanımamak için kendi yaşama haklarından da vazgeçiyorlar.</p>
<p>Ve, bunu kimse İsrail yöneticilerine anlatamıyor.</p>
<p>Çünkü orada da <b>“başkalarının haklarına aldırış etmeyen”</b> alabildiğine sağcı bir seçmen kitlesi bulunuyor, <b>“Filistinlileri ezmek”</b>ten başka bir şey görmüyor gözleri.</p>
<p>Filistinliler <b>“terörist”</b> onlar için ve bu noktadan bir adım öteye geçmiyorlar.</p>
<p>Biliyorsunuz değil mi, İsrail’de bu anlayışa karşı direnen, Filistinlilerin haklarını savunan dürüst ve cesur Yahudi aydınları var.</p>
<p>Bence dünyanın en yürekli insanları o “muhalifler”, her an <b>“vatan hainliğiyle”</b> suçlamaya hazır gerici bir kitlenin ortasında gerçekleri hiç tavizsiz savunuyorlar.</p>
<p>Başbakan Netanyahu’yu çok ciddi biçimde eleştiriyorlar.</p>
<p>Filistinlilerin haklarının verilmesini istiyorlar.</p>
<p>İsrail başbakanının <b>“bombayla”</b> çözmek istediği bu sorunun <b>“insan hakları”</b> temelinde çözülebileceğini söylüyorlar.</p>
<p>Eminim, Filistinlilerin haklarını savunan Türkler bu İsrailli aydınlara saygı duyuyorlardır.</p>
<p>Peki, bir soru sorayım izninizle.</p>
<p>O muhalif aydınlar Türkiye’de yaşasaydı, sizce tavırları ve duruşları ne olurdu?</p>
<p>Çocuklarını <b>“anadillerinde”</b> eğitme hakkına sahip olmayan bir kavmin bu en insani hakkını mı savunurlardı yoksa <b>“bu hakkı vermek şeytan oyunudur”</b> diyen bir anlayışı mı?</p>
<p>İsterseniz şöyle de sorabilirim:</p>
<p>İsrail yönetimi, Filistinlilerin çocuklarını <b>“anadillerinde”</b> eğitmesine izin vermezse, siz İsrail yönetimini mi yoksa Filistinlileri mi desteklerdiniz?</p>
<p>Kendi ülkenizdeki Kürtler için başka, Ortadoğu’daki Filistinliler için başka <b>“ölçüleriniz”</b> yok, değil mi?</p>
<p>Filistinlileri, insan olduğunuz için, vicdanınız olduğu için, haksızlıklara tahammül edemediğiniz için savunuyorsunuz, değil mi?</p>
<p>O insanlık, kendi ülkenizin sınırları içinde yok olmaz değil mi, vicdanınız bu ülkenin sınırları içinde susmaz değil mi?</p>
<p>Haksızlığa uğrayan herkes için sesinizi çıkarırsınız, değil mi?</p>
<p><b><br/>“Ama Filistinliler de çoluk çocuk İsraillileri bombalı terör eylemleriyle öldürüyorlar”</b> demezsiniz, değil mi?</p>
<p>Sivilleri hedef alan o terör eylemini kınarken, bütün bunlara neden olan <b>“temel sorunu”</b> da görmezden gelmezsiniz değil mi?</p>
<p>Öyle değil mi?</p>
<p>Vicdan denen şey <b>“ikiyüzlü”</b>, <b>“çift dilli”</b>, <b>“her durumda başka konuşan”</b> bir kandırmaca değildir değil mi?</p>
<p>Yanılıyor muyum?</p>
<p>Bir keresinde, <i>New York Times</i>’ta, bir İsrail kontrol noktasında durdurulan Filistinli bir profesörün karşılaştığı aşağılamaları anlattığı bir yazısını okumuştum, hissettiğim öfkeyi hâlâ hatırlıyorum.</p>
<p>Eli silahlı zorba askerlerin Filistinlilere yaptıkları insanı isyan ettiriyordu.</p>
<p>Filistinli direniş örgütlerine katılanları çok daha iyi anlamıştım.</p>
<p>O aşağılanmaya tahammül etmek çok kolay bir iş değildi.</p>
<p>İsrail yöneticilerinin, Filistinlilere <b>“terörist”</b> demeden önce, vücuduna bomba bağlayıp sivil insanları da öldüren o Filistinli gençlerin nerelerden, hangi unutulmaz hakaretlerden, zorbalıklardan geçerek o korkunç sona geldiğini düşünmeleri gerekmez miydi?</p>
<p>Filistinlileri aşağılamaktan, onların haklarını yok saymaktan vazgeçmeleri gerekmez miydi?</p>
<p>İsrailli askerlerin Filistin köylerinde yaptıkları için, <b>“taşlarla”</b> Filistinli gençlerin kollarını kırıp parçaladıkları için, evlerini buldozerlerle yıktıkları için özür dilemeleri gerekmez miydi?</p>
<p>Sorunun çözümü için Filistinlilerin insani haklarının kabul edilmesi gerekmez miydi?</p>
<p>Ne diyorsunuz, gerekmez miydi?</p>
<p>Dürüst, vicdanlı, yürekli bir İsrailli aydın olsaydınız kimi savunurdunuz İsrail’de, kimin hakkı için mücadele ederdiniz?</p>
<p>İsrail hükümetinden yana mı çıkardınız?</p>
<p>Her ağzını açtığında Filistinlileri tehdit eden, onları ezeceğini, cezalandıracağını söyleyen İsrail Başbakan’ını mı tutardınız?</p>
<p>O başbakanı mı desteklerdiniz?</p>
<p><b><br/>“Teröristleri”</b> yenmek, yok etmek için o başbakanın her yaptığının meşru ve haklı olduğunu mu düşünürdünüz?</p>
<p>Vicdanınız size ne derdi?</p>
<p>Türksünüz, Müslümansınız, vicdan sahibisiniz.</p>
<p>Filistinliler, çocuklarını sadece İbranice eğitebilselerdi ne diyecektiniz?</p>
<p>Kürtler çocuklarını sadece Türkçe eğitebildiklerinde ne diyorsunuz? </p><b>
<p><br/>ahmetaltan111@gmail.com</p>
<p></p></b> 
</div>

Kaynak: [taraf.com.tr](http://www.taraf.com.tr/ahmet-altan/makale-gazze-israil-turkiye.htm), [web.archive.org (arşiv bağlantısı)](http://web.archive.org/web/20131127112227/http://www.taraf.com.tr/ahmet-altan/makale-gazze-israil-turkiye.htm)
