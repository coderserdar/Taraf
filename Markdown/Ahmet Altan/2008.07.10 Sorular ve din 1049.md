# Sorular ve din

*Ahmet Altan 10.07.2008*

<div class="taraf_structure_2col_1zq">
<div class="margen_n">



 <p></p><p><font face="Times New Roman TUR"> </font></p><br/>
<p>Gördüğümüz en tuhaf saldırılardan biri bu.</p><br/>
<p>Her şeyi bir acayip.</p><br/>
<p>Önce zamanlamasını anlamak pek kolay değil.</p><br/>
<p>Türkiye, tam Ergenekon ve darbeler konusuna odaklanmışken bütün gündemi değiştirecek bir eylem.</p><br/>
<p>Eylemi yapanların kimlikleri ve geçmişleri bunun bir “El Kaide” operasyonu olduğunu gösteriyor.</p><br/>
<p>Polis yetkilileri de öyle olduğunu söylüyor.</p><br/>
<p>El Kaide’nin tam da Ergenekon iddianamesi açıklanmadan iki gün önce dikkatleri dağıtmaktan nasıl bir çıkarı var, anlayabilmek pek kolay değil.</p><br/>
<p>Biri, El Kaide’nin Türkiye’deki dağınık militanlarını kullanıyor mu, bunu da bilemiyoruz.</p><br/>
<p>Saldırının yapılış biçim de kuşku uyandıracak kadar acemice.</p><br/>
<p>Militanlar “pompalı tüfeklerle” geliyor.</p><br/>
<p>Bu tüfekler, ağır ve çok sert geri tepen silahlardır.</p><br/>
<p>Böyle bir baskın için, uzmanlar daha iyi bilir ama en uygun silahlar değillerdir.</p><br/>
<p>Ancak başka bir silah bulmayanlar kullanır bunu.</p><br/>
<p>Gerekli silahı bulmayan bir El Kaide grubu bu anlayacağınız.</p><br/>
<p>Amerikan Konsolosluğu’na saldırıyorlar ama içeri girmeleri imkânsız.</p><br/>
<p>Ya bunun imkânsız olduğunu bilemeyecek kadar hazırlıksızlar...</p><br/>
<p>Ya da amaçları sadece kapıdaki zavallı polisleri öldürmek.</p><br/>
<p>Eğer amaçları buysa, bunun için üç adamlarını feda etmeleri de garip.</p><br/>
<p>Teröristleri getiren arabanın, onları bırakıp kaçması da bir başka anlaşılmaz nokta.</p><br/>
<p>Saldırı noktasına kadar gelip arabanın plakasının, tipinin açıkça görüntülenip, kayıtlara geçirilmesini sağlamanın amacı ne?</p><br/>
<p>Yok, arabanın şoförü korkup kaçtıysa, bu da pek rastlanılmamış bir “intihar gerillası.”</p><br/>
<p>Kaçmaya böyle hazır birinin aralarında bulunduğu bir grup bunu yaptıysa, onlar polisleri vurup gidebileceklerine inanmışlar ya da inandırılmışlar demektir.</p><br/>
<p>Acaba gerçekten polisleri vurup gideceklerini mi düşündüler?</p><br/>
<p>Bu, bir intihar saldırısı değil miydi?</p><br/>
<p>Onları koruyacağını, yardıma geleceğini söyleyen başka birileri mi vardı?</p><br/>
<p>Acaba saldırganları oraya gönderenler aslında onları “ölüme” gönderdiklerini söylemediler mi?</p><br/>
<p>Bunların cevaplarını da bilmiyoruz.</p><br/>
<p>Bu dört saldırgan, saldırı emrini “dışardan” mı aldılar?</p><br/>
<p>Yoksa emir “içerdeki” bir odaktan mı geldi?</p><br/>
<p>Ya da kendi başlarına mı karar verdiler?</p><br/>
<p>Bunlar da şimdilik cevapsız sorular.</p><br/>
<p>Bu kanlı saldırının “bir mesaj” olma ihtimali de kuvvetli.</p><br/>
<p>Mesaj kimeydi?</p><br/>
<p>Amerikalılara mı?</p><br/>
<p>Türk polisine mi?</p><br/>
<p>Yoksa, Antep ve Maraş baskınlarını ortaklaşa gerçekleştiren Türklerle Amerikalılara duyulan öfkenin sonucu muydu?</p><br/>
<p>Polis yetkilileri, bunun “Antep” baskınına bir cevap olma ihtimalinin çok kuvvetli olduğunu söylüyor.</p><br/>
<p>Çünkü o baskınlarla El Kaide’nin Türkiye bacağı çökertilmiş.</p><br/>
<p>Belki de bu saldırıyla “çökmediklerini” göstermek istediler.</p><br/>
<p>Sorularla dolu bir eylem bu.</p><br/>
<p>Çok iyi korunan Amerikalılara pek bir zarar veremedi ama Türkiye’ye her açıdan çok büyük zararlar verdi.</p><br/>
<p>Üç tane gencecik polis memuru öldü.</p><br/>
<p>İstanbul bir anda “terör” merkezi bir kent görüntüsü edindi.</p><br/>
<p>Ve, Ergenekon soruşturması aniden ikinci plana düştü.</p><br/>
<p>El Kaide’nin amaçları bunlar mıydı?</p><br/>
<p>Bunlarsa, neden dikkatleri Ergenekon’un üstünden kendi üstlerine çekmek istediler?</p><br/>
<p>Buna kim karar verdi?</p><br/>
<p>Niye karar verdi?</p><br/>
<p>Yeraltı dünyası karanlık ve karışık bir dünya.</p><br/>
<p>Orada, oraya inen herkes birbirine bir şekilde “değiyor”, ilişki kuruyor.</p><br/>
<p>Kimin kim olduğunu, kimin kimin hesabına çalıştığını, görünenin ardında neyin saklandığını bir türlü bilemiyorsunuz.</p><br/>
<p>Bu saldırı da soru işaretleriyle ve kuşkularla dolu.</p><br/>
<p>Konsolosluğa saldıran dört militanı harekete geçiren, onlara emir veren bir El Kaide yöneticisi olabilir ama o “yönetici” sadece El Kaide hesabına çalışmıyor da olabilir.</p><br/>
<p>Bu saldırı, Türkiye çok kritik bir noktadayken gerçekleştirildi.</p><br/>
<p>Onun için her şeyi kuşkuyla karşılamak gerekiyor.</p><br/>
<p>Polisleri öldüren bu kanlı ve ahlaksız saldırı belki bir gün aydınlanır.</p><br/>
<p>Ama bizim cevap bekleyen daha büyük bir sorumuz ve sorunumuz var.</p><br/>
<p>Bu dört kişi “Müslümanlık” adına cinayet işlediler, onları oraya gönderenlerin amacı ne olursa olsun, o dört kişi oraya “din” adına gittiler.</p><br/>
<p>Peki, Müslümanlık böyle bir şey mi?</p><br/>
<p>Din bu mu?</p><br/>
<p>İnsanları öldürmek mi?</p><br/>
<p>Cinayet işlemek büyük bir günahken, cinayeti işleyenler Müslüman olunca, bu günah “sevaba” mı dönüşüyor?</p><br/>
<p>Eğer biz bu ülkede hep birlikte demokrat ve özgür bir sistem kuracaksak, dindarlarımızın bu sorulara gür bir sesle cevap vermesi gerekiyor bence.</p><br/>
<p>Ben bu ülkede demokrasiye doğru giden yolda “dindarlara” büyük görevler düştüğüne inanıyorum.</p><br/>
<p>Bize gerçek demokrasiyi getirecek olan en önemli güçlerden biri dindarların içtenliği, masumiyeti ve merhameti.</p><br/>
<p>Bu içtenliği, masumiyeti ve merhameti dile getirmek de, benim gibilere değil, gerçek dindarlara düşüyor kaçınılmaz olarak.</p><br/>
<p align="right"> </p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1171.htm), [web.archive.org (arşiv bağlantısı)](http://web.archive.org/web/20090905090440/http://www.taraf.com.tr:80/makale/1171.htm)
