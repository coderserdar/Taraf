# Boşuna uğraşıyorlar

*Ahmet Altan 22.08.2008*

<div class="taraf_structure_2col_1zq">
<div class="margen_n">



 <p></p><p>Futbolda “çalım” diye birşey vardır.</p><br/>
<p>Ayağında top olan futbolcu, karşısındaki rakibini yanıltacak hareketler yapar.</p><br/>
<p>Amacı, karşısındakini şaşırtıp onun duruşunu bozmaktır.</p><br/>
<p>Rakip, yanlış tarafa doğru kıpırdayınca, futbolcu da amacına ulaşır ve hedefine doğru ilerler.</p><br/>
<p>Terör de, bir tür “toplumsal çalım” sayılır.</p><br/>
<p>Amacı, toplumun duruşunu bozmak, onu şaşırtmak, durduğu yerden kıpırdatmaktır.</p><br/>
<p>Türkiye’de terör bunu çok uzun yıllar becerdi.</p><br/>
<p>Biz, çalımı yedik.</p><br/>
<p>Ardından darbe oldu.</p><br/>
<p>Darbe olunca da terör bitti.</p><br/>
<p>Yeni bir darbe için kendisine ihtiyaç duyulana kadar da kenara çekildi.</p><br/>
<p>Şimdi gene kimliği tam bilinmeyen birileri bombalar patlatıyor.</p><br/>
<p>İnsanları öldürüyor.</p><br/>
<p>Yaralıyor.</p><br/>
<p>Hayatlarını söndürüyor.</p><br/>
<p>Ama, amacına ulaşamıyor.</p><br/>
<p>Çünkü artık biz bu çalımı biliyoruz ve futbol deyimiyle söylersek, bu çalımı yemiyoruz.</p><br/>
<p>Türkiye yerinden kımıldamıyor.</p><br/>
<p>İnsanlar yaşananlar için üzülüyor, acı çekiyor, öfkeleniyor ama “hadi artık darbe olsun” diyerek darbecileri desteklemiyor.</p><br/>
<p>Darbe destekçileri azınlıkta kalıyor.</p><br/>
<p>Güngören’de bir katliam yaptılar.</p><br/>
<p>Üsküdar’da havan patlattılar.</p><br/>
<p>Mersin’de arabayı havaya uçurdular.</p><br/>
<p>Dün de İzmir’de polis minibüsünün yanında bir arabayı infilak ettirdiler.</p><br/>
<p>Bunların hepsinde toplum acı çekti ama kıpırdamadı.</p><br/>
<p>Bu saldırıları kim üstlenirse üstlensin, kim yaparsa yapsın, onun amacının bir “darbeye” yardım etmek olduğunu toplum artık biliyor.</p><br/>
<p>Darbe destekçileri çeşitli kılıklarda ortaya çıkıyorlar ama amaçları hep aynı kalıyor.</p><br/>
<p>Biz de onların amaçlarını biliyoruz.</p><br/>
<p>Ne yaparlarsa yapsınlar bu toplumu yerinden kıpırdatamayacaklar bundan sonra.</p><br/>
<p>Boşuna patlatıyorlar o bombaları.</p><br/>
<p>İnsanları boşuna öldürüyorlar.</p><br/>
<p>Bu oyunun bittiğini, bu çalımın artık geçmediğini bir türlü anlamıyorlar.</p><br/>
<p>Onlar bombalarını patlatırken bir yandan da bir başka soruşturma hızlanıyor.</p><br/>
<p>Ergenekon’un her yandaki kollarına ulaşılıyor.</p><br/>
<p>Dağlıca’da, Malatya’da Ergenekon’un izleri çıkıyor ortaya.</p><br/>
<p>Hrant Dink cinayetinde yeni sanıklar ele geçiriliyor.</p><br/>
<p>“Çalımcılar” ağır ağır köşeye sıkıştırılıyor.</p><br/>
<p>İktidar partisi, asker sivil ilişkilerini normalleştireceği konusunda Avrupa Birliği’ne söz veriyor.</p><br/>
<p>Jandarma'yı sivil otoriteye bağlamaya hazırlanıyor.</p><br/>
<p>Bu tür hamlelerin çoğalması, ülkedeki siyasi iklimi de değiştirecek hiç kuşkusuz.</p><br/>
<p>Toplum yeniden güven kazanacak.</p><br/>
<p>AKP’nin Avrupa’ya doğru attığı her adım, bir darbeye temel olarak kullanılmak istenen “laik-şeriat” tartışmasının etkisini azaltacak.</p><br/>
<p>Bu tartışmanın yarattığı çatlak, darbecilerle terörün arasına girip derinleştirmeye çalıştığı bir çatlak.</p><br/>
<p>Bunun ortadan kalkması, terörü planlayanların ümidini iyiden iyiye kıracaktır.</p><br/>
<p>Bu ümidin de köküne kadar kırılması gerekiyor zaten.</p><br/>
<p>Artık çalım yemeyen bir toplum var, bu doğru.</p><br/>
<p>Ama bu toplumun içinde bir huzursuzluk saklı.</p><br/>
<p>Hiç bitmeyen bir gerginlikten yorgun ve huzursuz insanlar.</p><br/>
<p>Bu gerginliğin aslında “yapay” olduğunu göstermek de hükümete düşüyor kaçınılmaz olarak.</p><br/>
<p>Bu hükümet, Kürtler’in, Aleviler’in, solcuların, muhafazakârların ortak hükümeti olabilmeye çalışırsa bu gerginlik biter.</p><br/>
<p>Kürtler’e yukardan bakarsa, Aleviler’i uzak tutarsa, solcuları “yabancı” görürse…</p><br/>
<p>Sadece bu grupların değil muhafazakârların da güvenini kaybeder.</p><br/>
<p>Çünkü muhafazakârlar bu hükümeti desteklerken, ondan güvenli bir ortam ve huzur bekliyor.</p><br/>
<p>Bu ülke terörün çalımını yemiyor ama siyasetin çalımını da yemiyor.</p><br/>
<p>Sadece lafla, sadece jestle bu toplumu ikna etmenin, kandırmanın pek yolu yok.</p><br/>
<p>AKP, ülkenin hayati sorunlarına ciddi çözümler bulamazsa en fazla bir dönem daha kalır sonra kaybolur gider.</p><br/>
<p>Toplum yeni bir parti çıkartır.</p><br/>
<p>Ne yazık ki Kürtler’le ve Aleviler’le ilgili henüz doyurucu bir çalışma yok ortada.</p><br/>
<p>Bana kalırsa, AKP’nin de, Türkiye’nin de huzuru bulması, iktidar partisinin “kendisine benzemeyenlerin” sorunlarını çözmesiyle mümkün.</p><br/>
<p>Çünkü ancak böyle bir yaklaşım, “laiklik-şeriatçılık” başlıklı yapay sorunu ortadan kaldırabilir.</p><br/>
<p>Darbecileri ve terör planlayıcılarını çaresiz bırakır.</p><br/>
<p>AKP’nin bunları yapması, Türkiye’nin içine sokulmak istendiği kapanı çok süratli kırar.</p><br/>
<p>Ama AKP bunları yapmasa bile Türkiye’ye bir şey olmaz.</p><br/>
<p>AKP gider…</p><br/>
<p>Türkiye durduğu yerde durur.</p><br/>
<p>Çünkü bu toplum kimseden çalım yemiyor artık. </p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1647.htm), [web.archive.org (arşiv bağlantısı)](http://web.archive.org/web/20090905090611/http://www.taraf.com.tr:80/makale/1647.htm)
