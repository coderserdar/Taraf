# Bunu yapamazlar

*Ahmet Altan 01.11.2009*

<div class="taraf_structure_2col_1zq">
<div class="margen_n">



 <p>Mevsimler, öyle sessiz gemiler gibi penceremin önünden geçip gidiyor. <br/><br/>Aldırmaz bir şaşkınlıkla söylenmiş küçük cümlelerle dokunabiliyorum kendince akan zamana. <br/><br/>“A, yaz bitmiş,” “hava sertleşiyor,” “köşedeki kestaneciyi gördünüz mü?” <br/><br/>Böyle küçük cümleciklerin içine sığdığı kısacık anlarda bir anlamsızlık rüzgârı da zihnime değiveriyor, “niye bütün bunlar” sorusuyla birlikte. <br/><br/>Bir “beyhudelik” duygusu var bu soruda. <br/><br/>Ama bu, bir sonuç alamamanın yarattığı “beyhude bunlar” duygusu değil, tam tersine, artık bitmiş, sonuna gelmiş, önlenemez bir değişimin ne olursa olsun süreceğini sezmenin getirdiği bir duygu. <br/><br/>Hiçbir şey yapmasak, hiçbir şey yazmasak da Türkiye bu büyük değişimini devam ettirecek. <br/><br/>Bundan sonrası artık bir “zaman” meselesi. <br/><br/>Zihniyet dünyasını kireç kuyuları gibi dondurmuş klişeleri tekrar etmenin “düşünce” olarak kabul edilebildiği bu ülkede nasıl olsa yakında hayatın gerçekleri “o donmuş kireç kuyularını” parçalayacak. <br/><br/>Türkiye yepyeni bir hedefe doğru eski alışkanlıklarının içinde huysuzlanarak gidiyor. <br/><br/>Belki de bu dönemin en eğlenceli yanı, “kaçınılmaz” bir değişimle, insanların değiştirmemekte ısrar ettikleri alışkanlıklarının birbirine çarpıp duran çelişkilerini izlemek. <br/><br/>Başbakan, içerde ve dışarıda büyük açılımlar yapıyor, değişimi en iyi algılayan politikacı olduğunu hem Türkiye’ye hem dünyaya gösteriyor. <br/><br/>Ama değişmek yorucu. <br/><br/>Bu değişimci siyasetçi, bir bakıyorsunuz uzun sürmüş bir balodan eve dönmüş bir adam gibi esvaplarını çıkartıp “alıştığı” eski elbiselerini sırtına geçiriyor. <br/><br/>Genelkurmay, siyasete müdahale edebilmek için art arda yaptığı hatalarla sürekli mevzi kaybediyor, siyasetin dışına, kendi doğal yerine doğru itiliyor. <br/><br/>Bu arada, eski alışkanlıkların getirdiği pervasızlıkla hazırladığı darbe belgeleri ortaya çıkıyor. <br/><br/>Bu belgeler, ordunun durduğu noktanın yanlışlığını da gösteriyor. <br/><br/>O “açılımcı ve değişimci” başbakanın bu aşamada güçlü bir hamle yapması, bir başbakanın üstüne düşeni yerine getirmesi beklenirken, başbakan eski alışkanlıkların içine kayıyor. <br/><br/>Genelkurmay başkanıyla bir görüşme yapıyor ve susuyor. <br/><br/>Başbakanın durabileceği ya da susabileceği bir yerde değiliz. <br/><br/>Ordu başbakana bağlı. <br/><br/>Ordunun içinde darbe hazırlıkları yapılmış, yasa çiğnenmiş, başbakan bu meselenin hallini genelkurmay başkanına bırakamaz. <br/><br/>Darbe hazırlığı, yasal bir suç olduğu kadar “idari” bir suç. <br/><br/>Sorumluların, en azından yasal soruşturma süresince açığa alınmaları, delilleri karartmalarının önlenmesi gerekiyor. <br/><br/>Bu, başbakan için bir tercih değil, bir sorumluluk. <br/><br/>Ona bağlı bir kuruluşta suç işleniyorsa ve başbakan buna idari olarak müdahale etmiyorsa görevini yerine getirmiyor demektir. <br/><br/>Bugün genelkurmay başkanı “yaralı” bir durumda, suçüstü yakalanmış bir kurumu yönetiyor, ya suça bulaşmış ya görevini iyi yerine getirememiş, bir anlamda başbakan için iyi bir “av”, onu o yaralı halinde yakalayıp “esir” alabilir başbakan. <br/><br/>Bu davranış, “siyasi” açıdan çok akıllıca gözükebilir ama hukuki açıdan doğru bir davranış olmaz. <br/><br/>Ciddi devletlerde başbakanlar, genelkurmay başkanlarını “esir” almazlar çünkü. <br/><br/>Bugün, ordu yönetimine, yakalanan darbe hazırlığının hesabı sorulmazsa, bundan sonraki açılımlarda generaller başbakana zorluk çıkartamazlar belki ama böyle yapıldığında bu devletin çarpık yapısı aynen sürmüş olur. <br/><br/>Halbuki düzeltilmesi gereken bir yanlışlık var bu yapıda. <br/><br/>Bilmiyorum, genelkurmay eski alışkanlığını artık sürdüremeyeceğini neden anlamıyor, o “ihbar” mektubunu okuduğumda ben bile görebiliyorum “uyarıları”, eğer ordu yönetimi bugünkü yapıyı sürdürmek için direnirse belli ki yeni ve daha da zorlayıcı belgeler çıkacak ortaya. <br/><br/>Sonunda herkes hukuka uymak zorunda kalır ama o zamana kadar epeyce saçmalıklar yaşanır. <br/><br/>Buna gerek var mı? <br/><br/>Bir yandan dünyadaki ve Türkiye’deki değişimi en iyi anlayıp cesur adımlar atarken, bir yandan da eski alışkanlıklarla siyasi kurnazlıkları sürdürmenin yaratacağı çelişkiler başbakan da dahil herkesi hırpalar. <br/><br/>Türkiye çok önemli bir ülke haline geliyor, Müslüman ve Hıristiyan dünya arasındaki gerilimin en sancılı düğümü olan Ortadoğu’da “barışı” sağlayacak, bu sancıyı geçirecek olan tek ülke Türkiye çünkü. <br/><br/>Bu kadar büyük ve tarihî bir rolü, eski usul alışkanlıklarla, kurnazlıklarla, çarpıklıklarla götüremez. <br/><br/>Burada devlet bir düzene girecek, iç barış sağlanacak, Türklerle Kürtler eşit olacak, halkın iradesi tek ölçü haline gelecek, kimsenin dinine, fikrine karışılmayacak. <br/><br/>Birileri bunu söylese de söylemese de böyle olacak bu. <br/><br/>Bu yazı ne kadar beyhudeyse, bu değişime direnmek de o kadar beyhude. <br/><br/>Dışarıda asabi bir yağmur yağıyor. <br/><br/>Gene sonbahar gelmiş.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/8241.htm), [web.archive.org (arşiv bağlantısı)](http://web.archive.org/web/20100108001851/http://www.taraf.com.tr:80/makale/8241.htm)
