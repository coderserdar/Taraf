# Barışa doğru

*Ahmet Altan 19.02.2008*

<div class="taraf_structure_2col_1zq">
<div class="margen_n">



 <p>Sanırım Çinlilerin sözü bu, “Bir nehrin kenarında yeteri kadar uzun oturursan düşmanlarının ölülerinin önünden geçtiğini görürsün,” diyor.<br/>
Bu ülkenin “düşmanları”, bu ülkenin çözmemekte direndiği sorunları.<br/>
Sistem, tümüyle “çözülmeyen sorunlar” üzerine inşa edilmiş.<br/>
Ve kendi kendine kilitlenen bir mantık üretilmiş.<br/>
“Bu sorunlar varken tam demokrasiye geçemeyiz,” diyorlar.<br/>
“O zaman sorunları çözelim,” deyince de bu “mantığın” ikinci adımı devreye giriyor.<br/>
“Bu sorunları çözersek parçalanırız.”<br/>
Böylece, “çözersek parçalanacağımız” sorunlar yüzünden bir türlü özgür ve demokrat bir ülke olamıyoruz.<br/>
Medyanın da yardımıyla koskoca ülke bir konserve kutusunun içine sorunlarıyla kapatılıp ağzı lehimleniyor.<br/>
Ama yeryüzü değişirken bir toplumun bir kutunun içine hapsolup kalması pek mümkün değil.<br/>
Dünyanın da zorlamasıyla sorunlar birer birer çözülme aşamasına doğru geliyor.<br/>
“Kutu” orasından burasından deliniyor.<br/>
Kürt meselesi henüz nihai çözüm aşamasına ulaşmadı ama buna yavaş yavaş yaklaşılıyor.<br/>
Artık bu ülkede Kürtler olduğu, onların dertleri ve talepleri bulunduğu, bunların “silahla” çözülemeyeceği herkes tarafından biliniyor.<br/>
Silahı devreden çıkaracak bir formül aranıyor.<br/>
Kavga gürültüyle de olsa “türban sorunu” için önemli bir adım atıldı, Parlamento’nun yüzde sekseni çözümden yana oy kullandı.<br/>
Yakında insanlar, üniversitede genç kızlar türban taktı diye şeriat gelmeyeceğini kavrayıp bu gelişmeye alışacaklar.<br/>
Alevilerin sorunları açık açık konuşuluyor, hükümet düzeyinde ele alınıyor.<br/>
Onların inanç ve ibadet özgürlüğü önündeki engellerin kaldırılması için formüller aranıyor.<br/>
Ermeni sorununun çözümünün önünde “psikolojik barikatlar” bulunsa da bu konu artık tartışılamayan bir “tabu” olmaktan çıktı, bir “sorun” olarak çözülecekler listesinde yerini aldı.<br/>
Adalet sorununun, bütün ülkeyi utandıracak düzeye geldiği herkesçe biliniyor.<br/>
Çareler araştırılıyor.<br/>
Bütün bunların içinde çözümü bizim avuçlarımızdan kayıp irademiz dışına çıkan sorun Kıbrıs sorunuydu.<br/>
Adayı bir kontrgerilla ve uyuşturucu karargâhı olarak kullananların yıllarca “ülke çıkarları” için çözüme direnmeleri orayı kangrene çevirmişti.<br/>
Üstelik Rauf Denktaş’ın “ben çözdürmem” tavrı, Rum politikacıların şovenist yaklaşımını da gözlerden saklamıştı.<br/>
Sonra Türkiye bir mucize gerçekleştirdi.<br/>
AKP’nin o muhteşem Avrupa Birliği ataklarını yaptığı dönemde Kıbrıs Türkleri, Annan Planı’nı kabul ettiler.<br/>
Rumlar ise reddetti.<br/>
Rollerimizi değiştik.<br/>
Türkler “barış yanlısı”, Rumlar ise “çözümsüzlük yanlısı” konumlara yerleşti.<br/>
Ama bizim “çözdürmem” tutturmalarımız sırasında Kıbrıs Cumhuriyeti AB’ye üye olduğundan çok avantajlı bir pozisyona geçmişti ve ne yazık ki bunu ilkel bir şovenizmle kullandılar.<br/>
Avrupa Birliği de en büyük hatalarından birini yaptı ve barışçı bir atağa kalkan Türkiye’ye gereken desteği vermedi.<br/>
Onların bu yanlış politikaları sonucu Avrupa’nın da içinden çıkmakta zorlandığı bir Kıbrıs sorunu oldu.<br/>
Pazar günü Kıbrıs Cumhuriyeti’nde yapılan seçimler herkesi rahatlatacak bir çözümün mümkün olabileceğini gösterdi.<br/>
Rumların Denktaş’ı diyebileceğimiz çağdışı ve şoven Papadopulos seçimi kaybetti.<br/>
Kıbrıslı Rumlar, çözümsüzlüğün kimsenin işine yaramadığını anladıklarının mesajını verdiler bir anlamda.<br/>
Çünkü barış olması halinde orada yaşayan Türkler de, Rumlar da karlı çıkacaklar.<br/>
Türkiye’nin Avrupa yolundaki en büyük engellerinden biri ortadan kalkacak.<br/>
Türk-Yunan işbirliği artacak.<br/>
Biz demokratikleşme yolunda bir merhale daha alacağız.<br/>
Avrupa da kendi hatasını telafi etme imkânına kavuşacak.<br/>
Bütün bunlar hemen olacak mı, bunu söylemek belki şu anda mümkün değil ama durumun eskisinden daha iyi olacağı, daha barışçı bir iklimin doğacağı neredeyse kesin.<br/>
Türkiye sorunlarını çözme aşamasına giriyor.<br/>
Siyasi iktidarın biraz daha dikkatli davranması halinde hem kendisi, hem Türkiye için çok olumlu bir dönem başlayacak.<br/>
Konserve kutusundan çıkacağız, kısırdöngüden kurtulacağız.<br/>
Çok uzun zaman bir nehrin kenarında oturursanız…<br/>
Sorunların çözüldüğünü görürsünüz.<br/>
Biz çok uzun zamandır bu kıyıda oturuyoruz.<br/>
Biraz daha bekleyebilirsek…<br/>
Sorunsuz ve özgür bir ülke nasıl bir şeymiş onu da göreceğiz.<br/>
<br/>
19.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/14.htm), [web.archive.org (arşiv bağlantısı)](http://web.archive.org/web/20090905084301/http://www.taraf.com.tr:80/makale/14.htm)
