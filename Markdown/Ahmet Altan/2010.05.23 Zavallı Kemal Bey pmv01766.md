# Zavallı Kemal Bey

*Ahmet Altan 23.05.2010*

<div class="yazi"><p>Deniz Baykal’ın özel hayatına ait bir kasetin rezilce bir komployla medyaya sızmasından sonra birden “yenilik ve değişimi” çılgınca arzulayan bir CHP ile karşılaştık.</p>
<p>Bu baskıcı sistemin ve Ergenekon’un en sağlam savunucusu olan partideki bu “değişim” isteği gerçekten şaşırtıcı ve umut vericiydi.</p>
<p>Ama “nasıl değişecekler” sorusu da akla takılıyordu.</p>
<p>Cumhuriyet tarihinin en ciddi “rejim tartışmasının” yaşandığı, muhafazakârların, Kürtlerin, solcuların, Alevilerin devletten haklarını istedikleri bu dönemde, “Kemalist sistemin” partisi, nasıl bir parti olmak istiyordu?</p>
<p>Mütevazı, sakin, çelebi görüntüsüyle bir anda bütün ülkenin ilgi odağı olan Kemal Kılıçdaroğlu, Doğan Medyası’nı sevinçten hoplatan “rüzgârıyla” CHP’yi nereye götürecekti?</p>
<p>Özü, varlığı, temeli bu “sisteme” bağlı olan CHP’nin, “artık bu sistemi değiştirelim, daha demokratik bir ülkede, herkesin eşit olduğu bir düzende, özgürce yaşayalım” demesi, sistemi değiştirecek adımları desteklemesi, dahası o adımlara öncülük etmesi Türkiye’yi uçurup götürür, kısa zamanda büyük yol alınmasını sağlardı.</p>
<p>CHP’nin böyle bir parti olması çok zor da olsa, “umut etmek” her zaman iyiydi.</p>
<p>Üstünde kuşku bulutları uçuşan bir umutla bekledi herkes.</p>
<p>Sonra Kılıçdaroğlu konuşmaya başladı.</p>
<p>Televizyon konuşmalarında ilk işaretleri verdi.</p>
<p>Kurultay konuşmasında da partisinin ve kendisinin ana hedefini ortaya koydu.</p>
<p>Söylediği basitti.</p>
<p>Doğrudan yoksullara hitap ediyordu:</p>
<p>“Size biraz ekmek, biraz para verelim, siz bu sistemi değiştirmekten vazgeçin.”</p>
<p>Baykal’ın CHP’si, “yoksulun ekmeğiyle, parasıyla” ilgilenmeden, yoksula bir şey vaat etmeden, ordunun ve yargının gücüyle sistemi savunmaya çalışıyordu.</p>
<p>Kılıçdaroğlu, özgürlüğü verilmeyecek kitlelere, “esaret karşılığı” biraz ekmek sunma yüce gönüllülüğü gösteriyordu.</p>
<p>Kürtlere “iş bulunacak, Et ve Balık kombinaları” açılacak, Kürtler de buna karşılık “etnik kimliklerinden” vazgeçecekler, “ben Kürdüm, Kürt olmak istiyorum, eşit olmak istiyorum,” demeyeceklerdi.</p>
<p>Varoşlarda oturan “muhafazakârlar”, kendilerine bulunacak iş karşılığında kızlarının “başörtüsünü” sorun etmekten vazgeçeceklerdi.</p>
<p>Anayasa değişimine aynı Baykal gibi karşı çıkılacaktı.</p>
<p>Kemalist sistemle halk arasındaki büyük kavga, “Recep Bey” itişmesine indirgenecekti.</p>
<p>Ergenekon savunulacak, HSYK savunulacak, ordu ve yargı vesayeti savunulacaktı.</p>
<p>Kemal Bey, halka “dağıtacağı” işle parayı nereden bulacak tam bilemiyorum, ciddi bir kaynak açıklamıyor ama bu halk “biraz ekmek” rüşvetiyle bu sistem kavgasından caymaz.</p>
<p>Konuşmasında “Kürt” kelimesini bile kullanamayan Dersimli Kemal Bey, ülkenin nasıl bir mücadelenin içinde olduğunu sanırım pek fark etmiyor.</p>
<p>Türkiye, “ekonomik sistemini” seçme kavgasını Turgut Özal zamanında verdi ve “serbest piyasa ekonomisini” seçti.</p>
<p>O tercihi yaptığından bu yana milli gelirini de, ihracatını da arttırdı.</p>
<p>Bugün, “gelirini” daha da arttırmak için ekonomi tartışmasına girecekse, öncelikle “savunma giderlerini” gündeme getirerek girecek.</p>
<p>Ordu harcamalarını, silaha dökülen paraları tartışmadan, “ekonomiyi” tartışmak pek büyük bir anlam taşımaz artık, paralarımızın çoğu oraya gidiyor çünkü.</p>
<p>İşsizlik sorununu çözmek için de yatırımları “verimsiz alanlardan” verimli alanlara çekecek büyük sektörel değişimlerin projelerini hazırlamak gerekiyor.</p>
<p>Ekonomik sorunlar, “biraz para, biraz ekmek” çizgisinin çok ötesinde.</p>
<p>Ve, rejim mücadelesinin tam göbeğinde, köklü ekonomik projeler ortaya koymadan yapılacak “ekmek” konuşmaları, insanların dikkatini “tartışma konusundan” saptıramaz.</p>
<p>CHP, Kılıçdaroğlu’dan bir imkânsızı istiyor.</p>
<p>“Halkı kandır da şu sistem tartışmasından vazgeçsin, bugünkü sistemi devam ettirmemiz için bize oy versin.” </p>
<p>Zavallı Kemal Bey, nasıl çaresiz olduğunu yakında görecek.</p>
<p>Bilmiyorum, belki de şimdiden görüyor.</p>
<p>Onun en çekici yanı olan “politikacıya benzemeyen politikacı” duruşundan, ucuz bir polemikçiliğe kayan “politikacı kimliğine” dönmesi belki de bunu görmesinden.</p>
<p>Dürüstlüğü, “havuzlu evde oturmamak” düzeyine indirmesi ise iyice acıklı; dürüstlük iyidir ama dürüstlüğün ölçüsünü de “havuza” kadar düşürmemek gerekir.</p>
<p>Keşke Kemal Bey havuzlu villada otursa da bu ülkenin ezilen, kimlikleri, inançları inkâr edilen insanlarına sahip çıksa, daha dürüstçe bir davranış olur.</p>
<p>CHP’nin asıl sahibi gibi gözüken Önder Sav ve ekibi, eski düzenlerini sürdürmek için Kılıçdaroğlu’yu bir maske gibi kullanma eğiliminde anlaşılan.</p>
<p>Kılıçdaroğlu, 2010 Türkiyesi’nde rejimle hesaplaşmadan, darbecilerle dövüşmeden, tam aksine rejime ve Ergenekon’a sahip çıkarak lider olamaz.</p>
<p>Olsa olsa rejim muhafızlarının yüzünde bir maske olur.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-zavalli-kemal-bey.htm), [web.archive.org (arşiv bağlantısı)](http://web.archive.org/web/20100526000600/http://www.taraf.com.tr:80/ahmet-altan/makale-zavalli-kemal-bey.htm)
