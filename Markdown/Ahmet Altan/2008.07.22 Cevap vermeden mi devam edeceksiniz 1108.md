# Cevap vermeden mi devam edeceksiniz?

*Ahmet Altan 22.07.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bazen tek bir soru yetiyor.</p><br/>
<p>Ortalık aydınlanıveriyor.</p><br/>
<p>Sessizliğin bu kadar parlak bir ışık saçtığına her zaman rastlayamazsınız.</p><br/>
<p>Her konuda konuşuyorlar, tartışıyorlar, bağırıyorlar ama “neden Susurluk’a karşı çıktınız da Ergenekon’u savunuyorsunuz” sorusunu duyunca susuyorlar.</p><br/>
<p>Bu sorunun iki cevabı olabilir.</p><br/>
<p>Ya, “ben zaten Susurluk’a da karşı çıkmamıştım, çetelere hiç karşı çıkmam” diyebilirler.</p><br/>
<p>Ya da, “Susurluk’a karşıydım, Ergenekon’u ise savunuyorum çünkü...” diye başlayıp bir açıklama yapabilirler.</p><br/>
<p>Ergenekon’u savunanlar, bu ikisinden herhangi birini söylemeden tartışmayı sürdürmekte zorlanacaklar.</p><br/>
<p>Zorlanıyorlar da.</p><br/>
<p>Politikacılarla yazarlar öylesine utandırıcı bir sessizliğe kapılıyorlar ki onları destekleyen okurlar onlar adına cevap vermeye çalışıyorlar.</p><br/>
<p>Ergenekon’u savunan okuyuculardan biri, benim soruma bir soruyla karşılık vermiş mesela.</p><br/>
<p>“Siz de şu soruya cevap verin,” diyor, “niye o zaman Susurluk’a gulu gulu dansı diye karşı çıkanlar şimdi Ergenekon’un yakalanmasını istiyor?”</p><br/>
<p>Bu iki tavırdan hangisini doğru bulduğunu söylemiyor.</p><br/>
<p>Ergenekon’a dokunulmamasını savunduğuna göre “gulu gulu dansı” denmesini tercih ediyor herhalde.</p><br/>
<p>Gerçekten de şimdi Ergenekon’a, Erbakan’ın Susurluk’a yaptığı gibi mi davranılmalı?</p><br/>
<p>Talep bu mu?</p><br/>
<p>Küçümsensin mi Ergenekon da?</p><br/>
<p>Ama bence daha önemli bir şey var okuyucunun sorusunda, beni tedirgin eden bir şey.</p><br/>
<p>Kendisine, “laik, demokrat, solcu, çağdaş” diyen insanlar, çeteler konusundaki, hukuk konusundaki, demokrasi konusundaki tutumlarını, iktidardaki partilerin tutumuna göre mi belirliyorlar?</p><br/>
<p>Böyle bir davranış biçimi, epeyce ilkesiz bir davranış biçimi olmaz mı?</p><br/>
<p>“Çağdaş ve laik” kesimlerin, “solcuların”, hukuk konusunda ilkeleri, inançları, talepleri yok mu?</p><br/>
<p>“Kim ne derse desin ben hukuktan ve demokrasiden yanayım, çetelere karşıyım” diyemiyorlar mı?</p><br/>
<p>Erbakan önemsemedi diye mi Susurluk’a karşı çıktılar?</p><br/>
<p>Erbakan Susurluk’u ciddiye alsaydı, o zaman Susurluk’un yakalanmasını isteyen insanlar tam aksine mi davranacaktı?</p><br/>
<p>Susurluk’u savunacaklar mıydı?</p><br/>
<p>Eğer öyleyse, bu gerçekten acıklı bir durum.</p><br/>
<p>Kendisine “çağdaş ve laik” diyen insanların hukukla ve demokrasiyle ilgili hiçbir talepleri olmadığına inanmamız gerekecek.</p><br/>
<p>Ama o zaman da şunu soracağız.</p><br/>
<p>“Hukuk ve demokrasi olmadan laiklik ve çağdaşlık nasıl olacak?”</p><br/>
<p>Darbelerle mi, çetelerle mi?</p><br/>
<p>Darbelerle ve çetelerle “laiklik” kavramını birbirinden ayırmayan bir anlayış mı benimseyeceğiz?</p><br/>
<p>“Darbeci bir laiklikten” başka bir laiklik olmadığına mı inanmalıyız?</p><br/>
<p>Beni bağışlasınlar ama ben böyle düşünenlerin “darbe severliklerine” laiklik kılıfı uydurduklarını düşünüyorum.</p><br/>
<p>Onlar halkı “karar mekanizmasının” dışına atmak için bahaneler bulmaya çalışıyorlar.</p><br/>
<p>Sevmiyorlar kendi halklarını, küçümsüyorlar, aşağılıyorlar.</p><br/>
<p>Ama bir çıkmazları var.</p><br/>
<p>Halksız bir laikliğin peşine düşenler “çağdaş” olmayı da istiyorlar.</p><br/>
<p>Peki, halksız bir “çağdaşlığı” nasıl sağlayacaklar?</p><br/>
<p>Toplumun bir bölümünün Batılılar gibi giyinip, Batılılar gibi yemek yemesi, Batılılar gibi yaşaması, toplumun “çağdaş” olmasına yetiyor mu?</p><br/>
<p>Yetmiyor.</p><br/>
<p>Bir toplumun “çağdaş” olması, öncelikle çağdaş bir şekilde üretmesiyle, bunu çağdaş bir biçimde paylaşmasını sağlayacak hukuk ve demokrasiyle mümkün.</p><br/>
<p>Çağdaşlıktan da vazgeçecekler demek ki.</p><br/>
<p>Çeteleri destekleyen, darbeden yana tavır alan, çağdaşlığı unutan, hukuktan nefret eden, demokrasiyi yok sayan bir zümre mi olmanın peşindeler?</p><br/>
<p>Üretimden kopuk küçük bir zümrenin, darbeyle iktidarı ele geçirmesini mi istiyorlar?</p><br/>
<p>“Laiklik” dedikleri bu mu?</p><br/>
<p>Onlar buna laiklik diyebilirler ama laiklik bu değil, çağdaşlık da bu değil.</p><br/>
<p>Bu, tam anlamıyla “gericilik”, bu tam anlamıyla faşizm.</p><br/>
<p>Peki ama “sol” olmak, “solcu” olmak isteyen insanların böylesine bir faşizmle ne alakası var?</p><br/>
<p>Farkındalar mı ne yaptıklarının, ne istediklerinin?</p><br/>
<p>Belki de farkındalar, bilmiyorum.</p><br/>
<p>Ben hep onların bir gün “solculuğu”, çağdaşlığı keşfedeceklerini ümit ediyorum.</p><br/>
<p>Laikliği, demokrasiden ve hukuktan koparırsanız gideceğiniz yer, faşizmdir.</p><br/>
<p>Ve, oraya gidiyorsunuz.</p><br/>
<p>Eğer asıl istediğiniz buysa gidin... Kendi halkınızla karşı karşıya kalırsınız.</p><br/>
<p>Eğer istediğiniz bu değilse...</p><br/>
<p>Şu soruya daha dürüst bir cevap verin.</p><br/>
<p>“Niye Susurluk’a karşıydınız, niye Ergenekon’dan yanasınız?”</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1303.htm), [web.archive.org (arşiv bağlantısı)](http://web.archive.org/web/20090905090511/http://www.taraf.com.tr:80/makale/1303.htm)
