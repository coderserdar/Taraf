# Çapraz...

*Ahmet Altan 06.08.2009*

<div class="taraf_structure_2col_1zq">
<div class="margen_n">



 <p>Deniz Baykal ne istiyor? <br/><br/>Ergenekon soruşturmasının durdurulmasını ve Kürt savaşının sürdürülmesini. <br/><br/>Biz ne istiyoruz? <br/><br/>Ergenekon soruşturmasının sürdürülmesini ve Kürt savaşının durdurulmasını. <br/><br/>İki temel konuda birbirinden farklı iki temel tavır var. <br/><br/>Bu bir rastlantı değil. <br/><br/>Çünkü bu iki temel konu kuvvetli şekilde birbiriyle ilgili. <br/><br/>“Savaş sürsün, Ergenekon dursun” diyenlerin kafasındaki Türkiye modelinin devamı için mutlaka Ergenekon türü bir örgütün ve bir iç savaşın bulunması gerekiyor. <br/><br/>İç savaş, ülkede askerin “siyaset” içindeki varlığını garanti altına alıyor. <br/><br/>Savaşı sürdürdüğü sürece ordu siyaset sahnesinde durur. <br/><br/>Ergenekon örgütü de “cinayetlerle ve provokasyonlarla” bu savaşın devamını sağlar. <br/><br/>“Askerli siyaset” isteyenlerin Ergenekon’a ve savaşa sahip çıkmaları gerekir bu yüzden. <br/><br/>Askerin kışlasına döndüğü, halk iradesinin egemen olduğu bir demokrasi için de bunun tam tersi geçerli. <br/><br/>Savaşın durması ve savaşı kışkırtan örgütün yakalanması demokrasi için kaçınılmaz. <br/><br/>Aslında bu iki temel “yaklaşım” uzun süredir çatışıyor bu ülkede. <br/><br/>Yıllarca “savaşçı ve Ergenekoncu” takım egemenliğini sürdürdü. <br/><br/>Bu yaklaşımın “devlet içindeki” yapılanması güçlüydü. <br/><br/>Zaten Ergenekon’dan yargılananlara baktığınızda “devletin zirvesinden” çok isme rastlıyorsunuz. <br/><br/>Onların henüz yakalanmamış olanlarını da bir düşünün. <br/><br/>Dünya konjonktürü de “savaşçı ve Ergenekoncu” olanlara yardım ediyordu. <br/><br/>Şimdi şartlar değişiyor. <br/><br/>Şartların değişimi gelişmelerden de belli zaten. <br/><br/>Ergenekon davası son sürat ilerliyor... <br/><br/>Ve savaşı durdurmak için çok ciddi hazırlıklar ve girişimler yapılıyor. <br/><br/>Bu kez “devletin” içinde barışçı olanlar ve hukukun sağlanmasını isteyenler daha güçlü. <br/><br/>Dünya konjonktürü de “barıştan” yana. <br/><br/>“Ergenekon’a dokunmayın ve savaş sürsün” diye bağıranların toplumda aradıkları desteği bulamamaları da bu değişimlerin sonucu. <br/><br/>Barışın herkes için daha kârlı olduğu bir döneme giriyoruz. <br/><br/>Petrol boru hatları, ortak su projeleri, yeryüzünü hızla dolaşan para, “sınır ötesi” bir anlayışla kendine yer arayan yatırımlar, dünyanın güvenilir bir yer olmasını gerektiriyor. <br/><br/>Herkesin ortak zenginliği, herkesi birbirine bağımlı bir hale getiriyor. <br/><br/>Siz Nabucco petrol hattını yaptığınız zaman, o hattın geçtiği bölgedeki bir iç savaş, o hattın öbür ucundaki Avrupalı için de hayati bir önem kazanıyor. <br/><br/>Türk yatırımcıyla Irak Kürdistanı’nın ortak çıkarı güvenlikli ve huzurlu bir ortamda buluşuyor. <br/><br/>Barış yanlıları her yanda artıyor bu nedenle. <br/><br/>Barış, vicdanla olduğu kadar zenginlikle de bağlantılı artık. <br/><br/>Bu yüzden savaş yanlıları geriliyor. <br/><br/>Ergenekon’u savunanlar kaçınılmaz bir yenilgi duygusuyla kıvranıyorlar. <br/><br/>Hiç dokunulamaz sanılan insanların sanık sandalyelerine oturtulmaları ancak böyle büyük bir güçle gerçekleşebilirdi zaten. <br/><br/>Vicdan sahiplerinin, çocukların yaşamasını isteyenlerin, demokrasiyi arzulayanların böylesine umutlu ve güvenli olmasının çok sağlam nedenleri var bu çağın içinde. <br/><br/>Türkiye, dünyayla ve çağla bütünleşiyor. <br/><br/>Savaş bitecek. <br/><br/>Ergenekon suçluları cezalandırılacak. <br/><br/>Bir daha savaş olmaması ve Ergenekon türü çeteler kurulmaması için gereken tedbirler alınacak. <br/><br/>Bir zaman sonra bu ülkenin anayasası da değişecek. <br/><br/>Elbette bu değişimler çok kolay olmayacak. <br/><br/>“Savaşçı” kesim sonuna kadar mücadele edecek. <br/><br/>Onlar alıştıkları egemenliğin sürmesi için birçok şeyi göze alabilirler. <br/><br/>Büyük bir iktidarı kaybediyorlar çünkü. <br/><br/>Bütün sistem değişiyor. <br/><br/>Baksanıza, hâkimlerle savcılar arasında bile Ergenekon bağlantıları çıkıyor. <br/><br/>En son Hâkimler ve Savcılar Yüksek Kurulu’nda olanları hatırlasanıza. <br/><br/>Ergenekon savcılarını değiştirebilmek için neler yaptılar. <br/><br/>Başaramadılar. <br/><br/>Başaramayacaklar da. <br/><br/>Hayatın değiştiğini fark edemiyorlar. <br/><br/>Onların en zayıf yanı bu körlükleri. <br/><br/>Onların medyadaki uzantıları da zaten aynı zaafla yaralanmış durumda. <br/><br/>Medyada da çok önemli değişiklikler olacağını göreceksiniz. <br/><br/>Hayatın insafsız bir yanı vardır, değişimleri fark edemeyenleri kenara savurur. <br/><br/>Çok olumlu bir savrulmadan geçiyoruz. <br/><br/>Türkiye, barışın gerçekleştiği, hukukun ciddiye alındığı, huzurlu, güvenli, zengin bir ülke olmaya doğru gidiyor. <br/><br/>Siz, ona buna “hain” diyenlere, “Ergenekon’un avukatlığına” soyunanlara aldırmayın. <br/><br/>Onlar çoktan kaybettiler. <br/><br/>Hayat onları yendi geçti.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6936.htm), [web.archive.org (arşiv bağlantısı)](http://web.archive.org/web/20090828033111/http://www.taraf.com.tr:80/makale/6936.htm)
