# Devletin katili

*Ahmet Altan 13.05.2009*

<div class="taraf_structure_2col_1zq">
<div class="margen_n">



 <p>Galiba Çetin Altan daha önce yazmıştı. <br/><br/>Genç bir gazeteciyken, içişleri bakanlığına yeni atanan bir siyasetçinin ziyaretine gidiyor. <br/><br/>O sırada, yeni bakan eski bakanların dosyalarını karıştırıyormuş. <br/><br/>Bir tanesini de Çetin Altan’a göstermiş. <br/><br/>Orada şöyle yazıyormuş: <br/><br/>İşi: Sağlık Bakanı. <br/><br/>Mesleği: Eşkıyalık. <br/><br/>Eşkıyadan bakan yapmak “cumhuriyetin” keşfettiği bir yöntem değil. <br/><br/>Osmanlı da “cellattan vezir” yapardı. <br/><br/>Öldürülen halktan biri, öldüren de devlete “sadakatle” bağlı olduğu sürece ne Osmanlı’nın ne de Cumhuriyet’in katillerle bir sorunu oluyor. <br/><br/>Devlet adına istediğini öldürebilirsin. <br/><br/>Devletin “katil” sevgisi Kürt savaşıyla birlikte en yüksek noktaya ulaştı. <br/><br/>Susurluk skandalı dediğimiz rezalet, “devletin katillerinin” cinayetleri kendi çıkarları için de işlemeye başlamasıydı. <br/><br/>Devlet buna kızdı. <br/><br/>Kural belli çünkü. <br/><br/>“Öldüreceksen devlet için öldüreceksin, kendin için biraz para çalabilirsin ama adam öldürmemelisin.” <br/><br/>“Devletin katillerinin” en ünlülerinden biri Yeşil diye bilinen biri. <br/><br/>Epeyce adam öldürmüş. <br/><br/>Önce MİT için çalışmış, sonra JİTEM’e transfer olmuş. <br/><br/>Devlet örgütleri arasında böyle “katil” transferleri de bulunuyor. <br/><br/>Şimdi Yeşil’le ilgili “oğlunun yazdığı söylenen” bir kitap dolaşıyor ortalıkta. <br/><br/>Kitabı kimin yazdığı çok kesin değil. <br/><br/>Çünkü “oğlun” bilemeyeceği ayrıntılarla dolu kitap. <br/><br/>Niye şimdi çıktı bu kitap? <br/><br/>O da tam belli değil. <br/><br/>Birisine ya da birilerine mesaj olabilir.<br/><br/>Ecevit’in korumalığını da yapan eski bir Özel Harpçi, “duyumlarına” dayanarak Yeşil’in şimdi Ankara’da olduğunu söylüyor. <br/><br/>Yeşil, çok şey bilen biri. <br/><br/>O nedenle de hayatı tehlikede. <br/><br/>Devlet, “kendi katillerini” çok rahat temizliyor çünkü. <br/><br/>Yeşil, çok Kürt öldürdü. <br/><br/>Onun maceralarına baktığınızda, itirafçı Aygan’ın söylediklerini dinlediğinizde, Güneydoğu’da Kürt öldürmenin serbest olduğunu anlıyorsunuz. <br/><br/>Öldürdükçe öldürmüşler. <br/><br/>JİTEM karargâhına götürüp öldürmüşler, sokakta öldürmüşler, tarlada öldürmüşler. <br/><br/>Kimse de hesap sormamış. <br/><br/>Hesap sormak bir yana adam öldürenlerin bir kısmına madalya bile verilmiş. <br/><br/>Şimdi Kürtlere “niye devlete güvenmiyorsun” diye soruyorlar. <br/><br/>Niye güvensinler? <br/><br/>Devletin adamları tarafından böyle sorgusu sualsiz öldürülmüş insanların yakınları o devlete güvenir mi? <br/><br/>Devletin, ilk yapması gereken iş, bu “güvensizliği” ortadan kaldırmak. <br/><br/>Bu belki de küçük jestlerle mümkün olabilir. <br/><br/>Yapılacak bu jestler, artık devletin “katillerini gönderip adam öldürtmeyeceğinin” bir işareti olarak görülebilir. <br/><br/>Ve, halk devletin sözünü daha bir ciddiye alabilir. <br/><br/>Barışa yaklaşıyoruz. <br/><br/>Barış yaklaştıkça tepkiler ve huzursuzluklar da artıyor. <br/><br/>Özellikle muhalefet her türlü çözüme karşı gibi. <br/><br/>Cumhurbaşkanının “iyi şeyler olacak” sözünü bile nerdeyse “ihanetle” bir tutacaklar. <br/><br/>Çünkü onlar “iyi şeyler” olmasını pek istemiyorlar. <br/><br/>Devletin katillerinin Kürtleri öldürmesine ses çıkarmayan bu politikacılar, artık ölümlerin bitirilmesi gerektiği söylendiğinde “ihanet” diye bağırıyorlar. <br/><br/>Anlaşılan onların aklında “sadakatle cinayet” birarada duruyor. <br/><br/>Devlete sadıksan öldüreceksin. <br/><br/>Böyle baktığınızda, “siyasetle cinayet” arasında pek bir fark kalmıyor. <br/><br/>İstiyorlar ki ölümler, acılar, işkenceler sürsün. <br/><br/>Muhalefet hiçbir çözüm önermiyor ve durumun devamını istiyor. <br/><br/>PKK’nın da “barışa” çok yardımcı olduğu söylenemez. <br/><br/>Bir yandan Karayılan Hasan Cemal’e “silahlar sussun” diyor, bir yandan askerler mayınlarla öldürülüyor. <br/><br/>Mayın, silahtan sayılmıyor mu? <br/><br/>Mayınları patlatarak askerleri öldürmenin barışa nasıl bir yararı var? <br/><br/>Ölümleri durdurmadan barışa giden yolu açamazsınız. <br/><br/>Bu iki taraf için de geçerli. <br/><br/>Barış isteyenlerin “herkese” inatla aynı şeyi anlatması gerekiyor. <br/><br/>Artık adam öldürmeyin. <br/><br/>İki tarafın “silahlıları” da şunu anlamak zorunda, Kürt meselesinde silahın işi bitti. <br/><br/>Ne ordu bu meseleyi silahla çözebilir, ne PKK silahla amaçlarına ulaşabilir. <br/><br/>İsterlerse yüz yıl savaşsınlar bir sonuç çıkmaz. <br/><br/>Çözüm bundan sonra “silahsız” sağlanacak. <br/><br/>Katilleri “resmî kadrolarına” alan devletin, bu “cinayetlerden, adam öldürmelerden, faili meçhullerden” vazgeçtiğini Kürtlere kanıtlaması, bunun için ilk önce “kolay” jestler yapması gerek. <br/><br/>PKK’nın da bu jestleri zorlaştırmaması gerek. <br/><br/>Çözüm çok yakın. <br/><br/>Ama çözüme yaklaştıkça “direnç” de artıyor. <br/><br/>Ölüme alıştırılmış yetmiş milyonluk bir toplumu yeniden “hayata” alıştırmak o kadar kolay olmuyor çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5489.htm), [web.archive.org (arşiv bağlantısı)](http://web.archive.org/web/20090907063859/http://www.taraf.com.tr:80/makale/5489.htm)
