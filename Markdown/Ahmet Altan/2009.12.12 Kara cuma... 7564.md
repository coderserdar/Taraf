# Kara cuma...

*Ahmet Altan 12.12.2009*

<div class="taraf_structure_2col_1zq">
<div class="margen_n">



 <p>Bir hükümle bir ülkeyi paramparça ettiler. <br/><br/>Ve, bunu yapmak için öylesine aceleciler ki “gerekçesi yazılmadan karar açıklanmaz” diyen anayasayı da çiğnediler. <br/><br/>Anayasayı çiğneyen bir Anayasa Mahkemesi’ne mi güveneceğiz? <br/><br/>Kürtleri siyasetten attılar. <br/><br/>Nereye gidecek Kürtler, kime güvenecek? <br/><br/>Yıllarca ezdiniz bu insanları, yıllarca işkencelerden geçirdiniz, sokaklarda vurdunuz, köylerini yaktınız, evlerini tarumar ettiniz, dillerini yasakladınız. <br/><br/>Yetmedi mi? <br/><br/>Şimdi de siyasetten çıkartıyorsunuz. <br/><br/>Ahmet Türk olmasın ki “barışı “destekleyen inandırıcı bir yüz de kaybolsun siyasetten. <br/><br/>Anayasası bir “darbe anayasası “olan bir ülkede Anayasa Mahkemesi’nden ne beklenir ki zaten? <br/><br/>Barış umutlarını ezip geçtiler. <br/><br/>DTP’yi mahkûm etmediler yalnızca, bu ülkeyi mahkûm ettiler. <br/><br/>Acıya, yoksulluğa, düşmanlığa, güvensizliğe mahkûm ettiler. <br/><br/>PKK boşuna acele etmiş barışı torpillemek için, biraz bekleseymiş zaten birileri bu işi onlardan çok daha iyi yapacakmış Ankara’da. <br/><br/>Bize ümit haram. <br/><br/>Bize hayal haram. <br/><br/>Bize barış haram. <br/><br/>Hangi Kürt genci bir daha bu ülkeye güvenir? <br/><br/>Hangi Kürt insanı bir daha adalete güvenir? <br/><br/>Her şeyin bir kandırmaca, bir yalan, bir aldatmaca olduğunu düşünmez mi? <br/><br/>Böyle düşünmekte haklı olmaz mı? <br/><br/>Barışın, huzurun, mutluluğun kıyısına kadar gelmiştik, parmaklarımızla dokunabilmiştik bir umuda. <br/><br/>Siyasetten, adaletten umudunu kesen Kürt gençleri ne yapacak şimdi? <br/><br/>Onlar akın akın dağa giderse bundan kim sorumlu olacak? <br/><br/>Kim onları, Türkiye’de adaletin onların hakkını da gözettiğine inandıracak, kim onlara güven verecek? <br/><br/>Türk olmak bu mu? <br/><br/>Türk olmak, kendi hukukuna uymamak, kendi vatandaşlarını sahipsiz bırakmak, kendi ülkeni silahların egemenliğine terk etmek mi? <br/><br/>Eğer Türklük buysa ben böyle Türklükten utanıyorum. <br/><br/>Anayasa Mahkemesi “oybirliğiyle” karar vermiş. <br/><br/>Mahkeme değil kararı veren, oradaki “Türk” yargıçlar. <br/><br/>Türk yargıçlar, Kürtleri siyasetten attılar, bütün Kürtler bunu böyle görecek. <br/><br/>Haksızlar mı böyle görmekte? <br/><br/>“Ben Kürdüm” diyen bir yargıç var mı Anayasa Mahkemesi’nde, aralarında bir tane bile “ben Kürdüm” diyen bir üyenin olmadığı mahkeme, Kürtler hakkında adil bir karar verebilir mi? <br/><br/>Kürtler bu ülkenin vatandaşıysa, neden Anayasa Mahkemesi’nde “ben Kürdüm” diyen bir yargıç yok? <br/><br/>Kürtler bu ülkenin vatandaşı değil, zaten sorun da bu, Türkler bu ülkenin vatandaşı, Kürtler “hem Kürt hem vatandaş” olamıyorlar. <br/><br/>Öyle bir zorluyorlar ki o insanları, ya Kürtlükten vazgeçecekler ya vatandaşlıktan. <br/><br/>Kürtlükten vazgeçmezler. <br/><br/>Neden vazgeçsinler? <br/><br/>Türkler Türk olmaktan vazgeçmiyorsa Kürtler neden vazgeçsin? <br/><br/>O zaman onları vatandaşlıktan vazgeçmeye zorluyorsunuz, siz yapıyorsunuz bunu, siz bölüyorsunuz, siz onları dışlıyorsunuz, siz onlara “gidin” diyorsunuz. <br/><br/>Siyasetin yolunu kapatıyorsunuz, hukukun yolunu kapatıyorsunuz, dağdan başka bir yol bırakmıyorsunuz o insanların önünde. <br/><br/>“Ya benim dediğimi kabul eder Türk olursun ya da dağlarda ölürsün”, söylediğiniz bu işte Kürtlere. <br/><br/>Sonra da neden dağa çıktılar diye bir de onlara kızıyorsunuz. <br/><br/>Kürtler isteklerini, taleplerini kime, nasıl, nerede anlatacaklar? <br/><br/>Nerede çıkacak onların sesi? <br/><br/>“Sesleri çıkmasın” diyorsunuz. <br/><br/>Bir halkı susturamazsınız, ne hakkınız, ne gücünüz var buna. <br/><br/>Barışı öldürüyorsunuz. <br/><br/>Bir Kürdüm ben bugün, içim ölü evi gibi, ümidim, hayalim, ışıksız odalar gibi kapkaranlık, oturacağım, direneceğim, önce kendi içimde bir mum yakacağım. <br/><br/>Titrek, küçük, zayıf bir ışık. <br/><br/>Ve sonra diğer ışıkları görmek için bekleyeceğim. <br/><br/>Her vicdanda bir ışık yanacak ve biz o küçücük titrek ışıklardan yeni bir aydınlık, yeni bir umut, yeni bir hayal yaratacağız. <br/><br/>Siz öldürdükçe biz yaşatacağız. </p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/8992.htm), [web.archive.org (arşiv bağlantısı)](http://web.archive.org/web/20100218122006/http://www.taraf.com.tr:80/makale/8992.htm)
