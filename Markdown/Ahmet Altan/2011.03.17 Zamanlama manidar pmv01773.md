# Zamanlama manidar

*Ahmet Altan 17.03.2011*

<div class="yazi"><p>Biz ne zaman bir gerçeği ortaya koyan belge yayınlasak, artık ezberlediğimiz bir tepkiyle karşılaşırız.</p>
<p>“Zamanlama manidar.”</p>
<p>Üç buçuk yıl içinde “manidar” olmayan bir zamana hiç rastlamadım.</p>
<p>Zamanın hangi anı bir “haberle” buluşsa aniden bir “mana” kazanıyor.</p>
<p>Artık bu bizim çocuklar için eğlence haline geldi, birisi çay ısmarladığında bile “zamanlama manidar” diye dalga geçen biri çıkıyor.</p>
<p>Hatta aralarından biri, “bizim logonun altındaki lafı değiştirelim, oraya zamanlama manidar yazalım” dedi.</p>
<p>Tamam, bu iyice matraklaşmış bir tepki haline geldi ama bu tepkinin altında bence çok ciddi toplumsal hastalıkların işaretleri de var.</p>
<p>Toplumun bir bilgiye ulaşması önemli gözükmüyor.</p>
<p>O “bilginin” siyasi sonuçları, o bilginin kendisinin taşıdığı değerin ve açığa çıkarttığı gerçeklerin önüne geçiyor.</p>
<p>Çünkü onlar için “gerçek” tek başına bir değer taşımıyor, o gerçeğin kimin çıkarına olduğuyla ilgileniyorlar.</p>
<p>Çünkü böyle bir gazeteciliğe alışmışlar, gazeteci gibi değil siyasetçi gibi davranıyorlar.</p>
<p>“Gerçekleri” siyasi amaçlarla saklıyorlar.</p>
<p>Darbe hazırlıklarını bildikleri halde yazmamışlar mesela, onun için birisi “darbenin” belgelerini yayımladığında şaşırıyorlar ve bunun “birisinin çıkarı” için yapıldığını, “zamanlamanın manidar” olduğunu düşünüyorlar.</p>
<p>Biz bu gazeteyi onların yapmadığı haberlerle yapıyoruz, onun için de şaşırıp hep aynı soruyu soruyorlar.</p>
<p>“Niye şimdi?”</p>
<p>Ben de aslında onlara bir soru sormak istiyorum.</p>
<p>“Niye dün değil?”</p>
<p>Niye dün yayınlamadınız bunları, niye dün bildiklerinizi açıklamadınız, niye dün bu belgeleri sakladınız, niye dün bu belgelerin peşine düşmediniz?</p>
<p>Niye <i>Taraf</i> gazetesi çıkana kadar beklediniz?</p>
<p>28 Şubat’ın içyüzünü bilmiyor muydunuz, 2004’de olanlar sır mıydı sizin için, kontrgerilladan haberdar değil miydiniz, faili meçhuller sizin için de meçhul müydü, neden bunları halka anlatmadınız?</p>
<p>Pek bir manidar sustunuz, pek bir manidar susuyorsunuz.</p>
<p>Bizim gazetecilik kuralımız belli, haberi bulunca yayımlarız.</p>
<p>Zamanlaması da umurumuzda değildir.</p>
<p>“Zamanlama” işlerini gazetecilik yapmayan gazetecilere bırakıyoruz.</p>
<p>Bulduğu haberi saklamanın, bunun “zamanlamasını” yapmanın ahlaka uygun olmadığına inanıyoruz.</p>
<p>WikiLeaks belgelerini yayımlamaya başlarken de hangi sırayla gideceğimizi belirlemek için konuştuğumuzda, hangi haberden başlasak, o haberin zamanlamasını “manidar” bulacak tepkilerle karşılaşacağımızı hatırlatan arkadaşlarımız çıktı.</p>
<p>Sonunda en akıllımız tartışmayı noktaladı.</p>
<p>“Bu tür endişelere aldırmayacağımıza inandıkları için biz bu belgeleri aldık” dedi, “kimin işine yarar, kimin işine yaramaz hesaplarına dalmayacağımıza güvendikleri için bunları bize verdiler.”</p>
<p>Aramızda zamanlama endişesine kapılanlar da o endişelerinden vazgeçtiler.</p>
<p>Türkiye’nin ilgisini çekecek bütün haberleri yayımlayacağız.</p>
<p>Haberin yayımlandığı gün, akşamüstü o haberin belgesi hem WikiLeaks’in, hem de <i>Taraf</i>’ın internet sitesinde yer alacak.</p>
<p>Türkçesini ve İngilizcesini kıyaslama imkanını da böylece okuyucuya vereceğiz.</p>
<p>Bu belgeleri okurken hem bazı hiç bilmediğiniz olayların varlığından haberdar olacaksınız, hem de sizin de bildiğiniz bazı olayları Amerikalıların nasıl değerlendirip yorumladığını okuyacaksınız.</p>
<p>İlk güne, Türkiye’nin hakkında en çok konuşulan ismi olan Fethullah Gülen’le ilgili WikiLeaks belgelerini koyduk.</p>
<p>Yarın da, Irak savaşının en “üst düzeyde” yapılmış gizli pazarlıklarının “kelime kelime” yazıldığı gizli bir tutanağı yayımlayacağız.</p>
<p>Biliyorum, bu belgeleri bulsalar da yayımlamayacak çok gazeteci var bu ülkede, zaten onun için “haberleri”, haberlerin “içeriğini”, ortaya koyduğu” gerçeği” değil “zamanlamasını” tartışıyorlar.</p>
<p>Onları da anlıyorum.</p>
<p>Sünnetçi dükkanının vitrini gibiler, garipler.</p>
<p>Ne tartışsınlar?</p>
</div>

Kaynak: [taraf.com.tr](http://www.taraf.com.tr:80/ahmet-altan/makale-zamanlama-manidar.htm), [web.archive.org (arşiv bağlantısı)](http://web.archive.org/web/20131221123404/http://www.taraf.com.tr:80/ahmet-altan/makale-zamanlama-manidar.htm)
