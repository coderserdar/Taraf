# Ama gerçek bu...

*Ahmet Altan 29.04.2008*

<div class="taraf_structure_2col_1zq">
<div class="margen_n">



 <p>Jean-Luc Godard’ın o entelektüel filmlerinden birinde bir filozof Üç Silahşörler’le ilgili bir hikâye anlatır.<br/>
Bir savaş sırasında kaleyi kuşatırlar.<br/>
Kalenin duvarlarının dibine bir bomba konması gerekir.<br/>
Üç Silahşörler’den Portos “Bombayı ben koyarım” der.<br/>
Gidip bombayı koyup hızla dönecektir.<br/>
Gider, bombayı koyar...<br/>
Tam dönerken birden, “insan nasıl yürüyor” sorusu aklına takılır.<br/>
“Nasıl oluyor da bir adım atıyorum, sonra bir adım daha, sonra bir tane daha... Bu mekanizma nasıl işliyor?”<br/>
Nasıl yürüdüğünü düşünmeye başladığı anda durur, yürüyemez.<br/>
Ve, onu vururlar.<br/>
Bazen ben de yazıyı yazarken...<br/>
“Bu yazılar ne işe yarıyor” diye soruyorum kendime...<br/>
Duruyorum.<br/>
Ve beni vuruyorlar.<br/>
Bana bu soruyu sorduran, yaşadığımız olayların aslında çok açık ve net olması.<br/>
Ürkütücü olan da, bu kadar açık bir tabloyu görmemek için direnen bir gücün inadı.<br/>
Aklı inkâr eden bir güçle karşı karşıyayız.<br/>
Akıllı laflar söyleyerek onu nasıl ikna edeceğiz?<br/>
Ankara, İstanbul’u da yanına alarak seksen yıl boyunca Anadolu’yu baskı altında tuttu.<br/>
Ezdi.<br/>
Anadolu şehri dediğimizde, daracık tek bir caddesi olan, et kokulu küçücük aşevlerinin bulunduğu, bakıcıların bakır dövdüğü, semercilerin semer yaptığı, çarpık çurpuk binalardan oluşan, kadınsız, sıkıcı yerler gelirdi aklımıza.<br/>
Ama zaman geçti.<br/>
Dünya değişti, dünyanın Türkiye’den talepleri değişti.<br/>
Dünyanın ve zamanın sesini iyi duyan Turgut Özal gibi biri Türkiye’yi ve Anadolu’yu dünyaya açtı.<br/>
Bunu yaptığı için, Ankara bürokrasisinin ve İstanbul medyasının en çok kızdığı, en çok küfrettiği başbakan oldu.<br/>
Anadolu esnafının akıllı olanları Özal’ın açtığı yoldan hızla ilerledi.<br/>
Atölyeler fabrikalara dönüştü.<br/>
Anadolu, Ankara ve İstanbul’la ekonomik bağını kesti.<br/>
Doğrudan dünyayla çalışmaya, ürettiğini ihraç etmeye başladı.<br/>
Zenginleşti.<br/>
“İç kesimler” üretimle para kazanırken, kıyılar turizmle hareketlendi.<br/>
Doğu ve Güneydoğu dışında kalan kesimler kalkındı.<br/>
Anadolu para kazanmayı çabuk öğrendi.<br/>
Ama para harcamayı pek öğrenemedi.<br/>
Çünkü para kazanmak için “kültüre” ihtiyaç yoktu ama para harcamak bir “kültür” işiydi.<br/>
Para harcamak, hayattan aldığı zevki derinleştirmek için edebiyat, sanat, sinema, tiyatro, estetik duygusu gerekiyordu.<br/>
Bu da öyle bir iki kuşakta hemen olacak bir iş değildi.<br/>
?imdi Anadolu zengin ve muhafazakâr bir esnaf gibi yaşıyor.<br/>
İki şey istiyor...<br/>
Kimse onu bu muhafazakâr esnaf yaşamından dolayı küçümseyip hayatını değiştirmeye zorlamasın...<br/>
Ve, para kazanma olanakları kısıtlanmasın.<br/>
Bugün AKP iktidardaysa, bu iki isteği karşılayabildiği için iktidarda.<br/>
Anadolu’nun muhafazakârlığıyla ve para kazanma isteğiyle uyumlu bir politika izlediği için hükümette.<br/>
Ama eğer Ankara’ya bahane yaratan “türban” gibi bir iki hata daha yapar, Türkiye’nin dışardan para kazanmasını sağlayan “dünyayla ilişkilerini” milliyetçilik adına zora sokarsa, emin olun, Anadolu kendine yeni bir parti bulur.<br/>
AKP dindar olduğu için oy almıyor, öyle olsa ondan çok daha fazla din vurgusu yapan Saadet Partisi iktidar olurdu, AKP, bu iki isteği gerektiği gibi karşıladığı için oy alıyor.<br/>
Artık Ankara ve İstanbul, zenginleşen Anadolu’yu, onun muhafazakârlığını küçümseyerek, hayat tarzıyla alay ederek, kadınlarının başlarını bağlamalarını “şeriat işareti” sayarak baskı altında tutamaz.<br/>
Anadolu’nun siyasi ve ekonomik gücünü inkâr ederek politika yapmak da mümkün değil.<br/>
Ankara’yı ve devleti temsil eden CHP’nin Anadolu’da nasıl yok olduğuna bakarsanız, sanırım durumu daha iyi görebilirsiniz.<br/>
?imdi Ankara’nın askerî ve sivil bürokrasisi ile onların yandaşı olan İstanbul medyası, Türkiye’nin bu yeni gerçeğini görmezden gelmeye çalışıyor.<br/>
Bütün bu kapatma davaları, darbe girişimleri, Ergenekon çeteleri bu “inkârın” sonucu.<br/>
Ama amaçlarına ulaşmaları imkânsız.<br/>
Çünkü onların istekleri hayatın gerçeklerine uymuyor.<br/>
Zamanı geri çevirerek yeniden 1923’e dönüp Anadolu’yu baskısı altına alabilmek için bela çıkartmaya çalışan bir medyayla bürokrasiyi yazı yazarak düzeltebilir misiniz?<br/>
Gerçeklerin ağırlığı altında ezildiği için hastalanmış, gerçeklerden kaçan birilerine “gerçeği” anlatmanın bir sonucu olabilir mi?<br/>
İşte bu soruyu sorunca Portos gibi duruyorum.<br/>
Ve, beni vuruyorlar.<br/>
<br/>
29.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/524.htm), [web.archive.org (arşiv bağlantısı)](http://web.archive.org/web/20090905090225/http://www.taraf.com.tr:80/makale/524.htm)
