# Dünyanın merkezi

*Ahmet Altan 07.12.2010*

<div class="yazi"><p>Bir siyasi iktidar, kendini dünyanın merkezi sanmaya başladığı zaman, bu ciddi bir hastalık belirtisidir.</p>
<p>İktidarın bu eğiliminin önlenmemesi, dile getirilmemesi halinde ise sonuç iktidar için de, ülke için de pek hayırlı olmaz.</p>
<p>Bizim iktidarın, kendini <b>“dünyanın merkezi”</b> gibi gördüğüne dair iki kuvvetli işareti son birkaç günde yaşadık.</p>
<p>Birincisi WikiLeaks belgelerine gösterdikleri tepkiydi.<br/><br/><b>“Bu belgelerin AKP hükümetine karşı bir komplo olduğunu”</b> dile getirdi iktidar sözcüleri.</p>
<p>ABD’nin yaklaşık 250 bin gizli belgesi yayınlanıyor ve bütün dünyayı sarsan bu habercilik <b>“AKP’yi yıpratmak”</b> için düzenleniyor.</p>
<p>Bu sağlıklı bir düşünce yapısının ürünü olabilecek bir değerlendirme mi?</p>
<p>Daha dün WikiLeaks, ABD’nin bütün dünyada <b>“koruma altına aldığı”</b> stratejik bölgelerin, yapıların ve tesislerin listesini yayınladı.</p>
<p>Bunun, AKP’ye karşı bir <b>“operasyon”</b> olduğunu düşünüyor musunuz gerçekten?</p>
<p>Bu listede Türkiye’yi çok ilgilendiren bölümler de var.</p>
<p>İstanbul Boğazı, Bakü-Ceyhan boru hattı ve Türkiye’deki <b>“bazı metal işletmeleri”</b> ABD açısından kritik önemdeymiş.</p>
<p>Boğaz’ı ve petrol hattını anlamak kolay da ABD için o kadar önemli olan <b>“metal işletmeleri”</b> ne?</p>
<p>O işletmelerde neler yapılıyor?</p>
<p>Neler üretiliyor?</p>
<p>O işletmeler nerelerde?</p>
<p>Kendi ülkemizde neler olduğunu bilmiyoruz, hükümet biliyor mu, ondan da emin değilim.</p>
<p>AKP iktidarının hastalanmaya başladığını gösteren ikinci işaret ise öğrencilere yapılanlar.</p>
<p>O nasıl bir şiddet öyle?</p>
<p>Öğrenciler hatalı bir şeyi savunabilirler, söyledikleri tümden yanlış olabilir, haksız eleştirilerde bulunabilirler.</p>
<p>Bırak ne söylüyorlarsa söylesinler, eleştiriyorlarsa eleştirsinler, <b>“iktidarı eleştireni perişan ederiz”</b> anlayışı da nereden çıktı?</p>
<p>Bu, herkesi <b>“düşman”</b> görmeye başlayan, kendini hayatın tam merkezine koyan, <b>“optiği”</b> şaşmış bir bakış.</p>
<p>İşin tuhaf ve acıklı yanı ise bu hastalığa genellikle iyi işler yapan <b>“iktidarların”</b> yakalanması.</p>
<p>Yaptıkları iyi işlerin <b>“yeterince takdir görmediği”</b> inancının, önce haklı bir zeminde filizlenip, ardından <b>“herkes bize düşman”</b> anlayışına kadar uzanması.</p>
<p>Bu iktidar gerçekten tarihe geçecek reformlara imza attı.</p>
<p>Askerî ve yargısal vesayetin geriletilmesinde eşine rastlanmamış bir duruş sergiledi.</p>
<p>Ama bütün bunlar AKP iktidarını <b>“dünyanın merkezi”</b> yapmaz.</p>
<p>Zaten bugün yeryüzünde <b>“dünyanın merkezi”</b> olan bir siyasi iktidar da yok.</p>
<p>Ayrıca, hükümetin daha önce iyi işler yapması daha sonra <b>“kötü”</b> işler yapma hakkını da kendine vermez.</p>
<p>Yüksek Askerî Şûra’daki dik duruşları ve darbe sanıklarını ordudan ayıklama kararlılıkları muhteşemdi ama ardından hazırladıkları Sayıştay Yasası da bir rezalet.</p>
<p>Bu yasaya göre Sayıştay askerî harcamaları denetleyecek ama <b>“bu denetimler gizli kalacak. Askerî harcamaların denetim kapsamı genişletilirken, denetimin nasıl olacağı gizli bir yönetmelikle belirlenecek ve raporlar vatandaşlara duyurulmayacak.”</b> </p>
<p>Gizli yönetmelik de <b>“Genelkurmay görüşüyle”</b> hazırlanacak.</p>
<p>Askerî harcamaların denetimi neden vatandaştan saklanacak?</p>
<p>O harcamaların parası vatandaşın cebinden çıkıyor, parayı biz vereceğiz ama nasıl harcandığı konusunda hiçbir fikrimiz olmayacak.</p>
<p>İyi bir gidiş değil bu.</p>
<p>Bütün dünyayı sarsan WikiLeaks belgelerini <b>“kendine yapılmış bir komplo”</b> olarak değerlendirmek, çocukları vahşice dövdürmek, askerî harcamaları halktan gizlemek, bir iktidar için çok olumlu puanlar sayılmaz.</p>
<p>Bu ülkede çok büyük bir çoğunluk AKP’nin yaptığı iyi şeyleri destekledi, onu alkışladı, ona oy verdi, referandumda yüzde elli sekizlik bir oranla yaptıklarına sahip çıktı.</p>
<p>AKP de o insanlara sahip çıksın, çocukları dövdürmesin, harcamaları kendi insanından saklamasın, her gelişmeyi bir komplo olarak değerlendirmesin.</p>
<p>Sağlıklı bir yönetime en çok ihtiyaç duyduğumuz böyle önemli bir süreçte hastalanmanın hiç sırası değil.</p>
<p>Akşamları yatmadan önce bir iki <b>“tevazu ve şeffaflık”</b> tableti yutmak bu hastalığa iyi gelir bence.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-dunyanin-merkezi.htm), [web.archive.org (arşiv bağlantısı)](http://web.archive.org/web/20101208181606/http://www.taraf.com.tr:80/ahmet-altan/makale-dunyanin-merkezi.htm)
