# Kırmızı pabuçlar

*Ahmet Altan 13.03.2009*

<div class="taraf_structure_2col_1zq">
<div class="margen_n">



 <p>Siz o resmi göremeyeceksiniz. <br/>Halbuki olağanüstü güzel bir resimdi. <br/>Çok basit ve sadeydi. <br/>Mor çoraplar giymiş bir kadının bilekleriyle parlak kırmızı ayakkabıları gözüküyordu sadece.<br/>O kadardı resim. <br/>Bir çift kırmızı pabuçlu, mor çoraplı kadın ayağı. <br/>İngiltere’deki bir at yarışının seyircileri arasında bulunan bir kadının ayaklarını çekmişti <i>Reuters</i>’in muhabiri. <br/>Ben, “bunu sayfanın ortasına koyalım” dedim. <br/>Yazıişlerindeki çocuklar hep birlikte benim yüzüme baktılar. <br/>Ama ne anlamlı bakışlar. <br/>“Siz deli misiniz”, “çıldırdınız mı”, “ne alakası var”, “bu resmin altına ne yazacağız”... <br/>Bu sorulmamış soruların hepsi o bakışlarda saklıydı. <br/>İşin kötüsü haklıydılar. <br/>Öyle bir resim böyle bir gazetenin göbeğine kocaman konmazdı. <br/>Ama ben de haklıydım. <br/>Tam da böyle bir resim lazımdı bence böyle bir sayfaya. <br/>Oraya öyle bir resim koyalım ki Türkiye’nin bu saçma sapan, insanı boğup bunaltan havasının dışında başka hayatlar, başka eğlenceler, başka dünyalar da olduğu anlaşılsın istiyordum. <br/>Size güvenemediler. <br/>İşin fenası ben de güvenemedim. <br/>Böyle bir şakacılıktan, böyle bir oyunculuktan zevk alabileceğinizden emin olabilmek isterdim aslında. <br/>Siz gerçekten arada sırada böyle şık saçmalıklardan hoşlanmaz mısınız? <br/>Şu yaşadığınız ülkeye bir bakın. <br/>Şu gazetenin birinci sayfasının tepesine bir bakın. <br/>Trilyoner bir askerî savcı... <br/>Genelkurmay Mahkemesi, en önemli davalardan biri olan “karargâh evleri” soruşturmasını bu savcıya vermiş. <br/>Bu savcı, nereden geldiğini anlayamadığımız paralarıyla kırk küsur dönümlük bir arazi almış. <br/>Bu arazinin üzerine doksan konut yapma hakkı varmış. <br/>Savcı araziyi aldıktan sonra CHP’li Çankaya Belediyesi, bu araziye 420 konut yapma hakkı tanımış. <br/>AKP’li Ankara Büyükşehir Belediyesi de bu izni onaylamış. <br/>Ne ilişkiler, ne tuhaf ilişkiler. <br/>Ankara’nın şaşırtıcı labirentlerinde kimin kiminle dost, kimin kiminle müttefik olduğunu anlamaya imkân yok. <br/>Savcının arazisine şimdi “villa yapacak” müşteri aranıyormuş. <br/>Müteahhit savcıları olan bir ordumuz var. <br/>Böyle savcıların, politikacıların, belediyelerin, ordunun olduğu bir ülkede arada bir kırmızı ayakkabılı bir resim görmek istemez <br/>misiniz gerçekten? <br/>Ergenekon davasının ikinci iddianamesinde sanık olan paşalar ise yedi mi sekiz mi ayrı darbe planı yapmışlar. <br/>Bir darbe planı tutmazsa, öbür darbe planını devreye sokacaklarmış. <br/>Jandarma Komutanlığı’nda oturup ha babam de babam darbe planı hazırlıyorlarmış. <br/>Kuvvet komutanlarının bu kadar çok “boş zamanı” oluyor demek ki... <br/>Askerlik yapanlar bilir, erlerin boş kalmasını istemez komutanlar. <br/>Boş kalan askerin aklına “fesat” düşer diye korkarlar. <br/>Çukur kazdırıp, yeniden doldurturlar. <br/>Anlaşılan paşaları da çok boş bırakmamak lazım. <br/>Onların aklına da darbe düşüyor çünkü. <br/>Böyle bir ülke işte burası. <br/>Savcısı müteahhit, paşası darbeci. <br/>Malatya’daki misyoner katliamıyla ilgili olarak da o sıralarda Malatya’da Jandarma alay komutanı olan emekli bir albay gözaltına <br/>alınmış. <br/>Anayasa Mahkemesi’nin “çok hareketli” üyelerinden birinin eşi de Ergenekon sanıkları arasındaymış. <br/>Silopi’de kazılan kuyulardan kemikler ve elbise parçaları çıkıyormuş. <br/>Onların JİTEM’in kurbanlarına ait olduğu sanılıyormuş. <br/>Ordu, Güneydoğu’da dokuz bölgeye giriş çıkışı yasaklamış. <br/>Tam barış görüşmeleri, Kürt konferansları düzenlenirken saldırı yapmaya hazırlanıyorlar herhalde. <br/>Siz, bu ülkeden bunalmıyor musunuz bazen? <br/>Böyle bir ülke olur mu? <br/>Hiç bir şey mi düzgün gitmez? <br/>Yıllar boyunca bizim ordu neredeyse hiç eleştirilmedi, denetlenmedi. <br/>Şimdi gözler biraz da olsa orduya dönünce, ortaya çıkanlara bakın. <br/>Arazi simsarı savcılar, darbeci paşalar, misyoner katliamına adı karışan albaylar, insanları enselerinden vurup kuyulara atan JİTEM’ciler. <br/>Böyle ordusu olan devlet olur mu? <br/>Peki, askerî savcının imar iznini CHP’li belediyecilerle AKP’li belediyecilerin ortaklaşa çıkarmalarına ne diyorsunuz? <br/>Bütün bunları yazıyoruz bu gazeteye. <br/>Bütün bunları yaşıyoruz. <br/>Dünyada insanlar geziyor, eğleniyor, at yarışlarına gidiyor, kırmızı pabuçlar giyiyor. <br/>Kırmızı pabuçların resmini koymak istiyorum gazetenin ortasına. <br/>Sırf yeryüzünde bizimkinden farklı bir hayat olduğunu anlatmak için. <br/>“Deli misin” der gibi bakıyorlar yüzüme. <br/>Akıllıların yaptığı ülkeyi gördük, biraz da deli olsak ne olur? <br/>Ama olamıyoruz işte canına yanayım.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4479.htm), [web.archive.org (arşiv bağlantısı)](http://web.archive.org/web/20090905090024/http://www.taraf.com.tr:80/makale/4479.htm)
