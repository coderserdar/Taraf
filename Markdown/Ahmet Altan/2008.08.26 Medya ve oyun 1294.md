# Medya ve oyun

*Ahmet Altan 26.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Ben sizi İstanbul’da sokağa çıkamayacak hale getiririm istersem.</p><br/>
<p>Televizyon bültenlerinin ilk haberleri olarak iki cinayeti veririm her gün.</p><br/>
<p>Gazetelerin birinci sayfasına cinayet haberlerinin en kanlı görüntülerini koyarım.</p><br/>
<p>Üç gün sonra bir dehşet şehrinde yaşadığınıza inanır, sıkıyönetim ilan edilmesini bile istersiniz.</p><br/>
<p>Üstelik verdiğim haberler doğrudur da.</p><br/>
<p>Gerçekten öyle cinayetler işlenmiştir.</p><br/>
<p>Ama on beş milyonluk şehirde işlenen iki cinayeti, suç patlaması gibi sunduğunuzda herkesi korkutursunuz.</p><br/>
<p>Bizim medya, bu oyunu askerin siyasete müdahale etmek istediği dönemlerde kullanır.</p><br/>
<p>Bilmiyorum 28 Şubat’ı hatırlıyor musunuz?</p><br/>
<p>Her darbe aşağılıktır ama 28 Şubat, bir de devleti inanılmaz bir arsızlıkla yağmalattığı için biraz daha aşağılıktır.</p><br/>
<p>Hırsızlıklarını ve yağmacılıklarını da “laiklik” maskesi altına gizlemeyi başarmışlardır.</p><br/>
<p>O dönemde herkes ülkede şeriatın patladığına inanmıştı.</p><br/>
<p>Erbakan’ın başbakanlık konutunda verdiği yemeğe katılan sarıklı cüppeli misafirlerin görüntüsü ilk büyük sarsıntıyı sağlamıştı.</p><br/>
<p>Benim için o yemek hâlâ bir muammadır.</p><br/>
<p>Bir darbeye yardım etmek için biri plan yapsa ancak böyle bir iş yapabilirdi.</p><br/>
<p>Gerisini ise üç başrol oyuncusuyla yüz kişilik bir figürasyon ekibi tamamladı.</p><br/>
<p>Siyah külahlı, siyah uzun cübbeli, ellerinde uzun sopalar olan yüz kişi şehir şehir bütün ülkeyi dolaştı.</p><br/>
<p>Her akşam televizyonlarda onlar vardı.</p><br/>
<p>Görüntüleri çok etkileyiciydi.</p><br/>
<p>Arkasından Ali Kalkancı, Fadime Şahin, Müslüm Gündüz üçlüsü çıktı.</p><br/>
<p>Ali Kalkancı bir şeyhti.</p><br/>
<p>Müritlerinden Fadime Şahin ile “ilişkisi” vardı.</p><br/>
<p>Günlerce “şeyhle” sevgilisini izledik.</p><br/>
<p>Dinden ve dindarlardan kuşku duyulmasını sağlayacak sahnelerdi gördüklerimiz.</p><br/>
<p>Sonra Müslüm Gündüz’ün yaşadığı felaket yansıdı ekranlara.</p><br/>
<p>Bu sefer aynı Fadime Şahin, bir başka şeyh olan Gündüz’le basılmıştı.</p><br/>
<p>Üstelik baskın sahnesi bütün detaylarıyla kameralar tarafından çekilmişti.</p><br/>
<p>Yarı çıplak, şaşkın yüzlü bir adam vardı.</p><br/>
<p>Bu iki “skandal” ülkeyi ayağa kaldırdı.</p><br/>
<p>Kimse, iki skandalda da aynı kadının başrolü oynamasındaki tuhaflığa şaşırmadı.</p><br/>
<p>Yetmiş milyon nüfus vardı ama ne tesadüfse iki şeyhin koynuna giren de aynı kadındı.</p><br/>
<p>28 Şubat darbesi bu gösterinin ortasında gerçekleşti.</p><br/>
<p>Medya sayesinde istediğini ele geçirdi.</p><br/>
<p>Ve, medya patronlarını paraya boğdu.</p><br/>
<p>Sonra Fadime Şahin ortadan kayboldu.</p><br/>
<p>İki şeyhle de basılma becerisini gösteren o “sıradan kadın” sırra kadem basmıştı.</p><br/>
<p>Ardından Aczimendiler yok oldu ekranlardan.</p><br/>
<p>Sonra şeyhler de kenara çekildi.</p><br/>
<p>Geldik bugünlere.</p><br/>
<p>Darbecilerin “cici maması” olan “laiklik” gene gündemde.</p><br/>
<p>Ama ortada 28 Şubat’taki kadar “spektaküler” görüntüler yok.</p><br/>
<p>Öyle görüntüler olmayınca, istenen ortam yaratılamıyor.</p><br/>
<p>AKP’li belediyelerin içki yasaklamaları yetmiyor arzulanan “ambiansın” oluşmasına.</p><br/>
<p>Bize “şeyhler” lazım.</p><br/>
<p>Ve, Alev Er geçen gün Ergenekon iddianamelerini okurken bir telefon konuşmasına rastladı.</p><br/>
<p>Ergenekon sanıklarından biri telefonda konuşurken “nerede bu bizim Kalkancı” diyordu.</p><br/>
<p>İşin peşine düştük.</p><br/>
<p>Telefon konuşmasını yapan ikinci kişiye ulaştık.</p><br/>
<p>Anladık ki “bizim Kalkancı”, şu bizim Ali Kalkancı.</p><br/>
<p>28 Şubat’ın ünlü şeyhi.</p><br/>
<p>Ergenekoncular da aynı şeyhi arıyor.</p><br/>
<p>Onunla bir şeyler yapacaklar.</p><br/>
<p>28 Şubat’ın iki skandala ancak tek kadın bulabilmesinin de gösterdiği gibi “darbe göstericilerinin” sayısı pek bol değil bu ülkede.</p><br/>
<p>Kadro dar.</p><br/>
<p>Darbeye her heveslenen aynı kadronun kapısını çalıyor.</p><br/>
<p>“Bizim Kalkancı”yı arıyor.</p><br/>
<p>Zaten, Ergenekon davasının ortaya koyduğu en önemli gerçeklerden biri bu.</p><br/>
<p>Kadronun darlığı.</p><br/>
<p>Ergenekon’u incelerken Susurluk’a rastlıyorsunuz.</p><br/>
<p>Susurluk’un baş aktörleri Ergenekon’da da karşınıza çıkıyor.</p><br/>
<p>Sonra aynı iddianamenin içinde 28 Şubat’ın isimlerine ulaşıyorsunuz.</p><br/>
<p>Ergenekon çözüldüğü zaman, Susurluk’un da, 28 Şubat’ın da sırlarını çözeceğiz.</p><br/>
<p>Ergenekon, yakın tarihin “suç deltası” gibi.</p><br/>
<p>Yıllardır akan suç nehirleri bütün değerli “elemanlarını” Ergenekon’da biriktirmiş.</p><br/>
<p>Ergenekon, Ergenekon’dan daha fazla bir şey.</p><br/>
<p>Yakın tarihin darbecilik külliyatında bulunan neredeyse bütün “derin devlet” unsurları bu çetenin içinde.</p><br/>
<p>Burayı aydınlatınca yakın tarihi de aydınlatacağız.</p><br/>
<p>Eğer, 28 Şubat’ın o “tek sesli, tek çıkarlı” medyası olsaydı, büyük bir ihtimalle Ergenekon da amacına ulaşırdı.</p><br/>
<p>“Bizim Kalkancı”larla istediği havayı yaratırdı.</p><br/>
<p>Ama o günler geçti.</p><br/>
<p>Ergenekoncular ve onların hâlâ varlığını sürdüren medyadaki uzantılarının bir türlü anlayamadığı da bu zaten.</p><br/>
<p>Hayatın ve Türkiye’nin değişmiş olduğu.</p><br/>
<p>“Bizim Kakancılar” yetmiyor artık bu ülkeyi yolundan saptırmaya.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1686.htm), [web.archive.org (arşiv bağlantısı)](http://web.archive.org/web/20091226015005/http://www.taraf.com.tr:80/makale/1686.htm)
