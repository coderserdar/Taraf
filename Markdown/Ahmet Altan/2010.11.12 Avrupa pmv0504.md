# Avrupa

*Ahmet Altan 12.11.2010*

<div class="yazi"><br/>Türkiye, Avrupa Birliği üyesi olmadan da gelişebilen, kalkınabilen, Kemal Derviş’in temelini attığı ekonomik yapı üstünde krizleri bile nispeten kolay atlatabilen bir ülke. <br/><br/>Avrupasız da ülkedeki çarpıklıkları düzeltebiliyoruz, askerî vesayeti, yargının hukuksuzluğunu geriye itebiliyoruz. <br/><br/>Kürt meselesinde barış için ciddi adımlar atılıyor. <br/><br/>Avrupa ise ekonomik sorunlar yaşayan, siyasi açıdan ise kimsenin çok fazla ciddiye almadığı bir yapı. <br/><br/>Özellikle Almanya ve Fransa gibi bazı Avrupalı ülkeler gereksiz kaprislerle Türkiye’yi bıktırdı. <br/><br/>Kıbrıs konusunda ahmakça ve haksız davrandılar. <br/><br/>Türk kesimi Annan planını kabul ederken, bu planı şoven bir tutumla reddeden Rum kesimini AB üyesi yapıp, Türkiye’yi dışarıda bıraktılar. <br/><br/>Bu şartlarda Türkiye, Avrupa Birliği üyesi olmak için uğraşmalı mı? <br/><br/>Bence evet. <br/><br/>Hâlâ Avrupa Birliği’ne ihtiyacımız olduğuna inanıyorum. <br/><br/>Neden Avrupa’ya ihtiyacımız var? <br/><br/>Çok basit bir nedenden. <br/><br/>Biz ekonomide, siyasette, yargıda, Kürt meselesinde önemli adımlar atabiliyoruz ama bunları bir <b>“sistem ve disiplin”</b> içinde yapmıyoruz. <br/><br/>Öyle bir sistemimiz ve disiplinimiz yok. <br/><br/>Neticede her şey ülkenin başbakanının kararına bağlı. <br/><br/>Bugün Tayyip Erdoğan’ın, yarın başka birisinin ama hep <b>“tek adamın”</b> kararları belirliyor atılacak adımları. <br/><br/>Başbakan Erdoğan, bugün değişimin ritmini <b>“seçimlere”</b> göre ayarlıyor, yapılacak bütün değişimleri, yeni anayasa da dâhil Haziran seçimlerinin önemli kozu olarak elinde tutuyor. <br/><br/>Seçimlerden sonra bu vaatlerini gerçekleştirebilir. <br/><br/>Peki, ya gerçekleştirmezse? <br/><br/>22 Temmuz seçimlerinden sonra da yeni bir anayasa yapılmasını bekliyorduk ama yapılmadı. <b><br/><br/>“Milliyetçi”</b> muhalefet Erdoğan’ı korkuttu. <br/><br/>Bu, Erdoğan’ın en büyük zaafı, onun MHP tabanının oyunu kazanma isteği ve kendi tabanından MHP’ye oy kaybetme korkusu, birçok politik adımının belirleyicisi olabiliyor. <br/><br/>MHP, kuvvetli bir koalisyon ortağı gibi. <br/><br/>Aralarındaki bütün kavgalara rağmen, <b>“atılmayan”</b> her adımda MHP’nin gölgesi var. <br/><br/>Bir ülke, tek bir adam tarafından, onun seçim hesaplarıyla ya da korkularıyla mı yönetilmeli? <br/><br/>Bence hayır. <br/><br/>Avrupa Birliği üyesi olduğumuzda, Kürt meselesi de, Alevi meselesi de, hukuk sorunları da, askerin duruşu da, başörtüsü anlaşmazlığı da, basın özgürlüğü de <b>“insan hakları çerçevesinde”</b> bir çözüme ulaşacak. <br/><br/>Bu çözümü, bir siyasetçi değil, kabul ettiğimiz <b>“uluslararası”</b> ölçülerden oluşmuş bir sistem belirleyecek. <br/><br/>Ben o <b>“sistemin”</b> Türkiye’ye yerleşmesini isteyenlerdenim. <br/><br/>Başbakan Erdoğan’ın <b>“tek adam”</b> yönetiminden korktuklarını söyleyenler, <b>“sivil vesayet”</b> zırvasını savunanlar neden bu korkularının panzehiri olan Avrupa Birliği üyeliğini desteklemiyorlar, anlamak epeyce zor. <br/><br/>Avrupa Birliği yolundaki en büyük engel, Kıbrıs Rum Kesimi gemilerine limanlarımızı açmamamız. <br/><br/>Türkiye, uluslararası diplomaside tam bir <b>“yeteneksiz teknik adam”</b> gibi davranıyor, <b>“oyun içinde taktik değiştirmeyi”</b> bir türlü beceremiyor, 1997’de kapadığı limanları bir daha açamıyor. <br/><br/>Bir karar veriyor ve sonra bu kararın <b>“esiri”</b> oluyor. <br/><br/>Biz 1997’de kapattığımız limanları açsak Türkiye’nin üyeliğine karşı çıkan Almanya ve Fransa gibi ülkeler çok zorlanacaklar, onların elindeki en büyük koz bu limanların kapalı olması çünkü. <br/><br/>Bize çok da dostça davranmayan ülkelerin eline <b>“koz”</b> vermenin Türkiye’ye ne yararı var? Kimse bunu anlatamıyor, anlatamaz da... MHP usulü hamasi laflardan başka bir açıklaması yok bu siyasetin. <br/><br/>Hadi Erdoğan bir disiplin ve sistem içine girmek istemediği için Avrupa Birliği yolunda ayak sürüyor, peki muhalefet neden Erdoğan’ı zorlamıyor, <b>“tek adam”</b> yönetiminden çok korkanlar neden <b>“tek adam”</b> yönetimini bitirecek bir sistemi istemiyor? <br/><br/>Çünkü onların manasız ve hamasete dayalı saçmalıklarını <b>“siyaset”</b> diye yutturmaları mümkün olmayacak biz AB üyesi olduğumuzda. <br/><br/>Onlar da başka türlü siyaset yapmayı bilmiyor. <br/><br/>Limanlar da onların bu yeteneksizliği yüzünden bir türlü açılmıyor. <br/><br/>Bunu da bize <b>“ulusal çıkar”</b> diye yutturuyorlar.<b><br/><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-avrupa-2.htm), [web.archive.org (arşiv bağlantısı)](http://web.archive.org/web/20101114122451/http://www.taraf.com.tr:80/ahmet-altan/makale-avrupa-2.htm)
