# Işıklı bir oda

*Ahmet Altan 12.05.2009*

<div class="taraf_structure_2col_1zq">
<div class="margen_n">



 <p>Gerçekleşmesi bugün için imkânsız olan toplumsal hayallere “ütopya” diyorlar. <br/><br/>Sekizinci Henry’nin idam ettirdiği Thomas More, yazdığı kitaba <i>Ütopya</i> ismini vererek, paranın olmadığı, insanların çok az çalışıp vakitlerinin büyük bir kısmını sanatla, bilimle uğraşarak geçirdikleri bir ülke anlatmıştı. <br/><br/>Daha sonra Campanella ve Bacon da buna benzer kitaplar yazdılar. <br/><br/>Kurdukları hayaller ulaşılması çok zor gözüken “büyük” hayallerdi. <br/><br/>“Ütopya” dediğimizde zaten akla imkânsızın sınırındaki “olağanüstü” beklentiler gelir. <br/><br/>Geçen gün gazeteye uğrayan birkaç genç dostumla konuşuyordum. <br/><br/>Laf arasında onlara, “ben, bütün çocukların kendilerine ait ışıklı odalarının olduğu, odalarında birer bilgisayarla, bir televizyonun bulunduğu bir ülke istiyorum” dedim. <br/><br/>Hepsi bir ağızdan “bu bir ütopya” dediler. <br/><br/>More’un, Campanella’nın, Bacon’ın söyledikleri, bugün bile ulaşılamamış görkemli hayallerdi. <br/><br/>Benim istediğim, bugün bütün Avrupa ülkelerinde gerçekleşmiş sıradan bir olaydı. <br/><br/>Ama Avrupalı çocukların yaşadıklarının benzerini bizim ülkemizdeki çocukların da yaşamasını istemek bir “ütopya” olarak görülüyordu. <br/><br/>İnsanların, çocuklarına, ışıklı, sıcak, güvenli odalar ayırabilecekleri evlerde oturmalarını istemenin bile “ütopya” sayıldığı bir ülkedeyiz. <br/><br/>Üstelik genç dostlarım haklılar. <br/><br/>Bugün bu “hayalin” gerçekleşmesi imkânsız gözüküyor. <br/><br/>O kadar “imkânsız” ki hiçbir siyasi böyle bir amacı dile getirmeyi bile düşünmüyor. <br/><br/>Eğer çocuklarımıza “birer oda” verebilmeyi bile hayal edemeyecek yerdeysek, bunca kavga, bunca dövüş, bunca ölüm ne için? <br/><br/>Amacımız ne? <br/><br/>Bu toplum çok hırpalandı. <br/><br/>Yirmi beş yıldır savaş yaşanıyor. <br/><br/>Ordu, devlet yönetiminden elini çekmiyor. <br/><br/>Devlet, henüz devlet olmamış. <br/><br/>Devletin içinden çeteler çıkıyor. <br/><br/>Ülkenin her yanından silahlar fışkırıyor. <br/><br/>Yeryüzünün en geri anayasalarından birine sahibiz ve onu değiştirmeyi düşünmek bile ciddi gerginliklere yol açıyor. <br/><br/>Toplum, enerjisinin büyük bir bölümünü anlamsız çekişmelere harcıyor. <br/><br/>Böylesine kan revan içinde dövüşürken çocuklarımıza bir oda verme hayalinin, ümidinin, amacının çok uzağındayız. <br/><br/>Bir ülkenin “sağlıklı” olmasının en önemli ölçüsü, çocukları için hayalleri, amaçları olması, enerjisinin önemli bir bölümünü bunun için harcayabilmesidir. <br/><br/>Peki, biz çocuklarımızı ve onların geleceklerini düşünecek bir aşamaya nasıl geleceğiz? <br/><br/>Önce bütün enerjimizi emen sorunları çözümleyerek başlamalıyız herhalde. <br/><br/>Yaşadığımız sorunların en başında Kürt sorunu geliyor. <br/><br/>Yirmi beş yıl boyunca savaşmak ülkenin ruhuna sızan sakatlıklar yarattı, düşmanlıklara, nefretlere, kinlere, intikam isteklerine yol açtı. <br/><br/>Şimdi barışa yaklaşıyoruz. <br/><br/>Ama insanların “güvenlerini” kaybettikleri, öfkeyi çözümden daha çok sevdikleri bir ortamda barışa ulaşmak kolay olmuyor. <br/><br/>Önce “karşılıklı güveni” sağlamak gerekiyor. <br/><br/>Bunu sağlamak da o kadar zor değil aslında. <br/><br/>Hiçbir maliyeti olmayan “jestler” insanları birbirine yaklaştırır, yıllarca ezilen Kürtlerin kuşkularının hiç olmazsa bir kısmını giderir. <br/><br/>Biz TESEV’in raporundan da yararlanarak bu işlerin uzmanlarına sorduk ve hemen atılabilecek “yirmi adım” saptadık. <br/><br/>Birincisi, başbakanın DTP Başkanı Ahmet Türk’ü kabul edip görüşmesi. <br/><br/>Eğer gerçekten devlet ve hükümet “barış” istiyorsa, başbakanın seçimle parlamentoya girmiş bir partinin başkanıyla konuşmasının ne zararı olabilir? <br/><br/>Cumhurbaşkanı görüştü. <br/><br/>Başbakanın bu görüşmeye razı olmaması, hükümetin “CHP’nin ve MHP’nin esiri” olması anlamına gelmez mi? <br/><br/>Eğer onlar toplumun geniş kesimini temsil ediyor olsalardı, iktidar koltuğuna onlar otururdu ama AKP onlara benzemediği için iktidarda. <br/><br/>Tayyip Erdoğan, Devlet Bahçeli’yi taklit edecekse, o zaman Bahçeli başbakan olsun, taklidine ne gerek var? <br/><br/>Bunun yanında yapılması çok kolay başka jestler de var. <br/><br/>Üniversitelerde Kürt enstitülerinin açılması, Devlet Tiyatroları’nın bölgede Kürtçe piyesler oynaması, bölgeye Kürtçe bilen personelin atanması, yaşayanların hepsinin Kürt olduğu yerlere inatla “ne mutlu Türküm diyene” yazılmaması gibi... <br/><br/>Bunlar barışı sağlamaz. <br/><br/>Barış için çok temel değişiklikler gerekiyor. <br/><br/>Bu ülkedeki Kürt varlığının anayasa teminatı altına alınması, Kürt kimliğinin kabul edilmesi, PKK kadrolarının dağdan inmeleri halinde güvenli bir ortamda yaşamalarının sağlanması, iki dilli belediye hizmetlerinin yolunun açılması gibi... <br/><br/>Ama şu anda birinci öncelik “barışa giden” yolun daha en başına yığılmış olan anlamsız engelleri kaldırmak. <br/><br/>Barış isteğinin karşılıklı olarak gösterilmesi. <br/><br/>Eğer bu jestler yapılırken, ordu da operasyonlarına ara verirse, PKK hiç kimseye yararı olmayan “mayınlı tuzaklarından” ve taciz saldırılarından vazgeçerse, toplumda bir güven ortamı oluşur. <br/><br/>Bu çağda artık barış kaçınılmaz. <br/><br/>Yolunu ne kadar çabuk açarsak hepimiz için o kadar iyi olacak. <br/><br/>Barışı sağlayalım ki çocuklarımıza “birer oda” verebilecek düzeye ulaşmamızı, “ütopya olmaktan” nasıl çıkartabileceğimizi konuşalım. <br/><br/>Başbakan da, Ahmet Türk’ün elini sıkmamasının çocuklara ne yararı olduğunu bir düşünsün.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5478.htm), [web.archive.org (arşiv bağlantısı)](http://web.archive.org/web/20090907063853/http://www.taraf.com.tr:80/makale/5478.htm)
