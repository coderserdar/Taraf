# Midas’ın kulakları

*Ahmet Altan 29.05.2008*

<div class="taraf_structure_2col_1zq">
<div class="margen_n">



 <p>Ankara yakınlarında kurulmuş olan Frigya’nın en ünlü iki kralından biri olan Midas, mitolojiye göre bir gün tanrılar arasında yapılan bir müzik yarışmasına hakem olarak çağırılır.<br/>
Kır Tanrısı Pan kavalıyla güzel şarkılar çalar ama Apollon gümüşten liriyle tanrılara yaraşan melodilere ses verir.<br/>
Diğer hakemler Apollon’u birinci seçerken Midas oyunu Pan’dan yana kullanır.<br/>
Ve Apollon’u çok kızdırır.<br/>
Tanrı Apollon, “güzel müzikten anlamayan birine eşek kulağı yakışır” deyip Midas’ın kulaklarını eşek kulaklarına çevirir.<br/>
Çok utanır Midas.<br/>
Gerçeği halkından saklayabilmek için uzun bir külahla dolaşmaya başlar.<br/>
Ama bir gün uzayan saçlarını kestirmek için berberini çağırır ve külahını çıkartır.<br/>
Berber, gerçeği görür.<br/>
Gördüğünü başkalarına anlatırsa öleceğini de bilir.<br/>
Uzun zaman bu sırla dolaşır ama sonunda artık bu sırrı taşıyamaz hale gelir.<br/>
Bir kuyuya eğilerek bağırır:<br/>
“Midas’ın kulakları eşşek kulakları.”<br/>
Bu ses, sudan toprağa, topraktan kamışlara, kamışlardan ovalara yayılarak insanlara ulaşır ve herkes gerçeği öğrenir.<br/>
Hiçbir sır ilelebet gizli kalamaz çünkü.<br/>
Ben kendimi bildim bileli bizim devletin de “uzun kulakları” vardır ve sürekli olarak insanları dinler.<br/>
Eskiden bu “gerçek” fısıltılar halinde tekrarlanırdı ama o fısıltılar zamanla yayıldı ve insanlar gerçeği öğrendiler.<br/>
Daha sonra bu “dinleme” işi biraz daha kurala bağlandı.<br/>
Birini dinlemek için yargıdan izin almak, izin alabilmek için de neden dinleme yapılması gerektiğine dair kanıtlar göstermek gerekiyordu.<br/>
Son zamanlarda birçok suçlu bu “yasal” dinlemeler sayesinde yakalandı.<br/>
Ama şimdi anlaşılıyor ki “yasal” olmayan dinlemeler de sürüyor.<br/>
Önce Anayasa Mahkemesi üyelerinden Osman Paksüt’ün arabasının arkasında bir “dinleme” arabası yakalandı.<br/>
Bunun bir tesadüf olduğu söylendi.<br/>
Önceki gün ise CHP Genel Sekreteri Önder Sav’ın makam odasında yaptığı bir konuşmanın kayıtları yayınlandı bir gazetede.<br/>
Türkiye’nin başkenti Ankara’da, ana muhalefet partisinin genel sekreterini “yabancıların” dinleyip kayıtları bir Türk gazetesine verdiklerini düşünmek pek mümkün değil.<br/>
Belli ki bunu devletin “birimlerinden” biri yapmış.<br/>
Ve izinsiz bir şekilde gerçekleştirilen bu dinlemeyle “yasa” dışına çıkılmış.<br/>
Devlet birimleri yasadışı işler yapıp onu bunu dinlemeye başladılar mı “kulakları uzar” ve Midas’ın berberinin söylediği gibi “eşşek kulakları” gibi olur.<br/>
“Eşşek kulaklı” birimler bir devlet için iyi bir şey de değildir.<br/>
Hukuksuzluk anlamına gelir.<br/>
Zaten bizim bu ülkedeki en büyük sorunumuz da bu.<br/>
Devletin görevlilerini hukuk içinde tutabilmeyi bir türlü beceremiyoruz.<br/>
Devrilmiş bir şişedeki su gibi hep hukuk dışına doğru akıyorlar.<br/>
Üstelik bunu niye yaptıkları da tam belli değil.<br/>
Niye ana muhalefet partisinin yöneticisini dinlerler?<br/>
Böyle bir dinlemenin “polisiye” bir nedeni olmadığı, İçişleri Bakanı’nın “biz yapmadık” demesinden belli.<br/>
Aksi takdirde bir “neden” söylerdi.<br/>
Öyleyse neden dinlediler?<br/>
Bunun nedeninin “siyasi” olduğu çok açık.<br/>
Ya hükümet böyle bir emir verdi ve yakalandı.<br/>
Ya da hükümeti zor duruma düşürmek isteyen biri dinledi ve kayıtları yayarak hükümeti zor duruma düşürdü.<br/>
Her iki ihtimalde de devlet “suç” işlemiş oluyor.<br/>
Ve kafasına ne kadar uzun külahlar geçirirse geçirsin sonunda kulakları gözüküyor.<br/>
Bize de, manşetlere eğilip bağırmak düşüyor:<br/>
“Devletin kulakları eşşek kulakları.”<br/>
<br/>
29.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/758.htm), [web.archive.org (arşiv bağlantısı)](http://web.archive.org/web/20090907060503/http://www.taraf.com.tr:80/makale/758.htm)
