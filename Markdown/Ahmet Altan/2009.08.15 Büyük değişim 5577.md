# Büyük değişim

*Ahmet Altan 15.08.2009*

<div class="taraf_structure_2col_1zq">
<div class="margen_n">



 <p>Bugünleri görmek, bu gelişmelere şahit olabilmek sevindiriyor beni. <br/><br/>Toplumun neredeyse bütün kesimleriyle “barışa” sahip çıktığını, “savaş” çığlıkları atanların “marjinal” kaldığını görebilmek az şey değil bu ülkede. <br/><br/>Bu toplumun ana gövdesini oluşturan o “ezilmişler” grubu, muhafazakârlar, Kürtler, Marksist solcular hep birarada barışı destekliyorlar şimdi. <br/><br/>Üstelik sadece solun değişimi algılayan ve “liberal” sanılan Marksist kanadı değil, epeyce geride kalmış olan “sendika solcuları” da barıştan yana çıkıyorlar. <br/><br/>Aleviler biraz mesafeli duruyorlar ama yakında onların da barış kervanına katılacağına eminim. <br/><br/>Özellikle muhafazakârların desteklediği bir barışın gerçekleşmesini önlemek çok zordur. <br/><br/>Savaş, hep muhafazakârların o gizli “milliyetçilikleri” yüzünden taraftar topluyordu. <br/><br/>Muhafazakârların “vicdanı”, bu kez milliyetçiliklerinden daha baskın çıktı. <br/><br/>O vicdanı harekete geçirmekte Başbakan Erdoğan’ın da olağanüstü bir rol oynadığını söylemek gerek. <br/><br/>Erdoğan, dindarların dilini iyi biliyor. <br/><br/>Ve, o dili doğru kullandığında Türkiye’yi büyük bir destekle barışa, gelişmişliğe doğru götürebiliyor. <br/><br/>Arada bir panikleyip, MHP ile yarışacağım diye muhafazakârların “milliyetçi” yanına hitap etmeye kalktığında ise hem kendisi tökezliyor, hem ülkeyi tökezletiyor. <br/><br/>Ama bugün doğrusu Erdoğan’ın eski günahlarından dolayı eleştirileceği gün değil. <br/><br/>Tam aksine, sahip çıkılacağı, alkışlanacağı, övüleceği bir gün. <br/><br/>Bu büyük dönüşüm anı, iki lideri alabildiğine parlatıyor. <br/><br/>Biri Erdoğan, diğeri ise Ahmet Türk. <br/><br/>İkisi de isimlerini iki halkın tarihine yazıyorlar. <br/><br/>Çok somut bir şeyler söylemeleri bile gerekmiyor. <br/><br/>Bu aşamada sadece üsluplarındaki sıcaklık, sahicilik, inandırıcılık yeter onlara minnettar olmamıza. <br/><br/>Ahmet Türk’ü dinlerken, onun samimiyetle barışı istediğini, hiçbir politik çıkar düşünmediğini, çocukları kurtarmayı, insanların acılarını dindirmeyi amaçladığını hissediyorsunuz. <br/><br/>Erdoğan’ın sözlerinde de aynı sıcaklık ve samimiyet görülüyor. <br/><br/>Bu samimiyet, bu usulluk, insanların vicdanlarına, hakkaniyet duygularına, adalet arzularına hitap ediyor. <br/><br/>Meydan okumuyorlar. <br/><br/>Hamaset yapmıyorlar. <br/><br/>Ucuzluk peşinde değiller. <br/><br/>Samimiyetin çekiciliği sanırım başka hiçbir şeyde yok. <br/><br/>Onların o konuşmalarını dinleyen kalabalıklar da onların peşinden yürüyor. <br/><br/>Solcular fikirleriyle, muhafazakârlar vicdanlarıyla, Kürtler acılarıyla bu iki liderin yolunda ilerliyorlar. <br/><br/>Barışa doğru gidiyoruz. <br/><br/>İnsanların ölmeyeceği bir menzile ilerlemek sevindiriyor beni. <br/><br/>Bu ülkenin mutluluğu ve zenginliği yakalayacağını sezmek coşturuyor içimi. <br/><br/>Muhafazakârların, “vicdan” tarikiyle demokrasiyi keşfetmeleri, adalet duygusuyla eşitlikten yana çıkmaları, hakkaniyet arzusuyla barışı sahiplenmeleri sadece bugün için değil gelecek için de çok önemli bir gelişme. <br/><br/>Milliyetçiliğin dar ve ilkel kalıplarından kurtulmuş, dünyayı keşfetmiş, demokrasinin yararını fark etmiş muhafazakâr kesim, Türkiye’nin değişiminde en önemli rolü oynar. <br/><br/>Erdoğan’ın temsil ettiği muhafazakârların bu “mümince” yaklaşımı, çok acıdan, çok ihanetten geçmiş Kürtlerin kuşkularını da yatıştırıyor sanırım, onlar da belki ilk kez böylesine umutlanıyorlar. <br/><br/>Türk ve Kürt şovenizminin bayraktarlığını yapmaya kalkanlar yavaşça kenara itiliyor. <br/><br/>Türkiye’nin gerçek solu, dünyadaki değişimin Türkiye’ye barış, adalet, gelişme olarak yansımasına tabiatı gereği destek oluyor. <br/><br/>Aslında bu barış girişimleri bu ülkenin “gövdesindeki” çatlaklıkları da tamir ediyor. <br/><br/>Muhafazakârların, Kürtlerin, solcuların ve Alevilerin ortak çıkarının, savaşta, milliyetçilikte, zorbalıkta, devlet fetişizminde değil, barışta, dünyaya açılmakta, demokraside olduğunu herkes birlikte anlıyor. <br/><br/>Elbette ilerde aralarında anlaşmazlıklar, tartışmalar çıkacaktır. <br/><br/>Ama bugün ortak bir hedefi var bu ülkenin. <br/><br/>Barış ve huzur. <br/><br/>Ülkenin bütün insanlarının eşit olması. <br/><br/>Kürtlerle Türklerin, başı örtülü olanlarla başı açık olanların, solcularla sağcıların eşit olduğu, devletin hiçbirini aşağılayamadığı, hırpalayamadığı bir Türkiye. <br/><br/>Bu barış girişimi, bu ülkenin binlerce çocuğunu, parasını, zamanını çalan savaşı bitirmekle kalmayacak bence, daha da büyük bir toplumsal gelişmeye, birbirlerine nedeyse düşman olmuş kesimleri yakınlaştırmaya da yarayacak. <br/><br/>Bu kesimlerin birbirine yaklaşması, birbirini duyması, anlaması, birbirine inanması, aralarındaki fikir ayrılıklarının “düşmanlık” değil sadece fikir ayrılığı olduğunu kavraması, Türkiye’nin bünyesini değiştirir. <br/><br/>Büyük bir değişimden geçiyoruz. <br/><br/>Toplumun kimyası değişiyor. <br/><br/>Asıl devrim de bence bu değişim işte.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6831.htm), [web.archive.org (arşiv bağlantısı)](http://web.archive.org/web/20090907105726/http://www.taraf.com.tr:80/makale/6831.htm)
