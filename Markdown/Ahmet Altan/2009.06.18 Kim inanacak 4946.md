# Kim inanacak?

*Ahmet Altan 18.06.2009*

<div class="taraf_structure_2col_1zq">
<div class="margen_n">



 <p>İki gün önce Ergenekon savcıları, “darbe planının” altında imzası bulunan albayı sorguya çağırdıklarını açıkladılar. <br/><br/>Önceki akşam, Ankara’dan yüksek rütbeli bir askerî yargıç İstanbul’a gelip Ergenekon savcılarıyla üç saat görüştü. <br/><br/>Sonra ne oldu? <br/><br/>Dün, İstanbul Başsavcı Vekili bir açıklama yaparak, “albayı şimdi sorguya çekmelerine gerek olmadığını” söyledi. <br/><br/>İki gün önce “gerek vardı” da şimdi neden gerek yok? <br/><br/>Bunun mantıklı bir cevabı bulunabileceğini sanmıyorum. <br/><br/>Ergenekon savcıları albayı sorgulamak istiyor... <br/><br/>Hükümet, bu “belge” karşısında sivil yargıya suç duyurusunda bulunuyor... <br/><br/>Ama soruşturmanın “askerî savcılıkla” sürdürülmesine karar veriliyor. <br/><br/>Sanık, asker... <br/><br/>Soruşturan, asker. <br/><br/>Soruşturan askerî savcıların sicil amiri gene asker. <br/><br/>Toplum, bu gelişmenin tarafsızlığına nasıl inanacak? <br/><br/>Biz, Şemdinli olayında “bağımsız askerî yargının” nasıl işlediğini gördük. <br/><br/>Sivil mahkemenin 39 yıla mahkûm ettiği sanıkları askerî yargı bir günde tahliye etti. <br/><br/>Ortada çok ciddi bir belge var. <br/><br/>Doğrudan sivil iktidarı hedef alan bir “andıç” bu. <br/><br/>Bir “darbe girişiminin” altyapısını ortaya koyan imzalı bir metin. <br/><br/>O “andıçı”, imzası bulunan albay mı hazırladı yoksa başkası onun imzasını mı kullandı sorusunu bütün Türkiye tartışıyor. <br/><br/>Neden albay sivil savcılara ifade vermiyor? <br/><br/>Neden yel yepelek yelken kürek askerî bir yargıç gönderilip, sivil savcılara “biraz geri durun” deniyor? <br/><br/>Ordu, “sivilleri” kenara iterek şaibeden kurtulamaz. <br/><br/>Sivillerin karışmadığı bir soruşturmanın sonuçlarına da kolay kolay kimse inanmaz. <br/><br/>Bakın, çok uzun yıllar ordu “denetim dışı” kaldı bu ülkede. <br/><br/>Ordunun yaptıkları sorgulanmadı. <br/><br/>Darbeler yapıldı, muhtıralar verildi, andıçlar yazıldı. <br/><br/>Hiçbir generale bunların hesabı sorulmadı. <br/><br/>Bir hatırlayın, koskoca ordu, toplumun gözüne baka baka “JİTEM yoktur” diyebildi. <br/><br/>JİTEM’in varlığını herkes bildiği halde ordu reddetti. <br/><br/>Bunları bile bile şimdi nasıl inanacağız bu soruşturmanın sağlıklı yürüyeceğine? <br/><br/>Susurluk çetesiyle ilişkileri parlamento raporuna geçen “Albay” Veli Küçük’ü bu ordu, bütün o raporlara rağmen generalliğe terfi ettirdi. <br/><br/>Genelkurmay Başkanı İlker Başbuğ, “demokrasiye ve hukuka” bağlı olduklarını söylüyor şimdi. <br/><br/>Ordumuzun nihayet “demokrasiye ve hukuka” bağlı bir hale gelmesi elbette olumlu bir gelişme. <br/><br/>Eğer böyle “hukuka” bağlı bir ordumuz varsa neden albayın sivil savcılarca sorgulanmasına izin verilmiyor? <br/><br/>Nedir bu korku? <br/><br/>Sanırım bizim generallerin bir gerçeği anlaması gerekiyor. <br/><br/>Bu andıçı o albay yazdıysa, bunu saklayamazsınız. <br/><br/>Toplum bu sefer buna izin vermez. <br/><br/>Herhalde çıkan seslerden, konuşmalardan, yazılardan, bu toplumun, “ordunun hukuksuz davranışlarından” bıktığını, daha fazlasına tahammül etmeyeceğini generaller de görüyordur. <br/><br/>Bu olay açıklığa kavuşmak zorunda. <br/><br/>Andıçı ordunun içinden birileri yazdıysa bunun cezasını çekecekler. <br/><br/>Birisi, ordunun üzerine suçu yüklemek için böyle bir belge hazırladıysa, o da cezasını çekecek. <br/><br/>Bu belgeyi hazırlayanın amacı bu ülkeyi birbirine katmak. <br/><br/>Toplumun dengelerini altüst etmek. <br/><br/>Bunu yapan bu sefer paçasını kurtaramaz. <br/><br/>Bırakın, açık, şeffaf, aydınlık, halka güven veren bir soruşturma yapılsın. <br/><br/>“Ordunun yıpratılmak istendiğini” söyleyip durur bizim generaller. <br/><br/>Ordu yıpranmasın mı istiyorsunuz? <br/><br/>O zaman, gereğini yapın. <br/><br/>Sivil yargıyı püskürterek “ordunun itibarını” koruyamazsınız. <br/><br/>Kapalı kapılar ardında vereceğiniz kararlarla bu toplumu ikna edemezsiniz. <br/><br/>Bu andıçı bir subay grubu hazırladıysa “ordunun itibarını korumak” için onları aranızdan atmak zorundasınız. <br/><br/>Eski alışkanlıklarla bu iş yürümeyecek bu sefer. <br/><br/>Toplumun size güvenmesini istiyorsanız, siz de topluma güvenin. <br/><br/>Korkuyormuş, kaçıyormuş, saklanıyormuş görüntüsü vermeyin. <br/><br/>Bu işi karanlıkta değil aydınlıkta çözelim. <br/><br/>Övünerek omuzlarınızda taşıdığınız yıldızlarınız, emin olun en iyi aydınlıkta parlar. <br/><br/>Karanlık, saklar ve sönükleştirir o yıldızları.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6108.htm), [web.archive.org (arşiv bağlantısı)](http://web.archive.org/web/20090822051929/http://www.taraf.com.tr:80/makale/6108.htm)
