# Yazıcıoğlu öldürüldü mü?

*Ahmet Altan 11.06.2009*

<div class="taraf_structure_2col_1zq">
<div class="margen_n">



 <p>Yargıtay Başsavcısı’nın konuşmasını dinlediğinizde bile bazı çevrelerin nasıl “bela” aradıklarını görebiliyorsunuz. <br/><br/>Başsavcı, “ekonominin öne çıkmasından ve gelişmeden” yakınıyordu. <br/><br/>Düşünün ki bu ülkede “ekonomik gelişmelerden” şikâyetçi başsavcılar var. <br/><br/>Kriz olsun, ekonomi tıkansın, ortalık birbirine girsin istiyor gibiler. <br/><br/>Daha önce buna benzer konuşmaları, Ergenekon sanığı yazarlardan da duymuştuk. <br/><br/>Bir “krizden” medet umuyorlardı. <br/><br/>Darbe ortamı için en iyi yolun bu olduğuna inanıyorlardı. <br/><br/>Memleketin batmasına razı olabilecek bir çıldırma hali yaşıyor birileri anlaşılan. <br/><br/>Bu çıldırmışlığın sadece “ekonomik kriz” duasına çıkmakla kalmayacağı da aşikâr. <br/><br/>“İnsanlar sürünsünler, perişan olsunlar, işsiz ve aç kalsınlar yeter ki darbe olsun” noktasına geldiyseniz elinizdeki bütün imkânları ülkeyi tarumar etmek için kullanabilirsiniz. <br/><br/>Darbe döneminin bittiğini, Ergenekon soruşturmasının durmadığını, dünyanın gelişmiş ve demokrat bir Türkiye istediğini fark ettikçe de öfkeleri artacak. <br/><br/>Kışkırtacak işler yapmayı da deneyecekler. <br/><br/>Kitlesel, kanlı bir eylemi bile zorlayabilirler. <br/><br/>Nasıl yapacaklar bunu? <br/><br/>Eskiden ellerinde MHP vardı. <br/><br/>Devlet Bahçeli, çok tutucu politikalar izliyor, zaman zaman fevkalade şoven açıklamalar yapıyor ama MHP gençliğini sokağa çıkarmıyor. <br/><br/>MHP’yi “sokak eylemciliğine” sürüklemiyor, partisini darbecilere kullandırmıyor. <br/><br/>Geriye ne kalıyor? <br/><br/>Bu kanlı kışkırtmaların tek adresi şimdilik Alperenler. <br/><br/>Muhsin Yazıcıoğlu, ölümünden önce Şamil Tayyar’a, “bizim tarlayı önceden sürmüşler” diyerek tedirginliğini belli etmişti. <br/><br/>Demokrat aydınlarla bir toplantı düzenleyip konuşmak istiyordu. <br/><br/>Anlatacağı bir şeyler vardı herhalde. <br/><br/>Ve, bir kazada öldü. <br/><br/>O kazanın bir suikast olup olmadığı çok tartışıldı. <br/><br/>Elde bir belge, bir delil yok ama gelişmelere baktıkça insan o kazadan daha fazla kuşkulanıyor. <br/><br/>Çünkü Alperenler tuhaf işlere girişiyorlar. <br/><br/>Son olarak, DTP milletvekillerine, üstünde “bir gece ansızın gelebiliriz” yazan kartlar göndermişler. <br/><br/>Kürtleri tehdit ediyorlar. <br/><br/>O kadar kolay tehdit edilebilecek bir kitle değildir Kürtler. <br/><br/>En aşağı on beş yirmi milyon insandan bahsediyoruz. <br/><br/>Dağda silahlı binlerce Kürt var, onların şehirlerde sempatizanları var. <br/><br/>Üstelik bu insanlar öfke dolu. <br/><br/>Gençleri daha da öfkeli. <br/><br/>Bütün toplumun ve devletin çok özenli davranması gereken bir çizgi bu. <br/><br/>Alperenler bu çizgiyi rahatça geçebilecek gibi davranıyorlar. <br/><br/>Ne olacak peki geçerlerse? <br/><br/>Allah etmesin, böyle bir tehditten sonra bir DTP’linin başına bir iş gelirse ne olacak? <br/><br/>Belli ki Yazıcıoğlu’nun ölümünden sonra Alperenlerin önü açılmış. <br/><br/>Birileri, onlara “yürüyün” demiş. <br/><br/>Onlar da yürüyorlar. <br/><br/>Daha önce Ege kasabalarında, Sakarya’da küçük çaplı toplumsal kışkırtmalara şahit olmuştuk. <br/><br/>Bunlar bir yayılırsa, bir daha önünü almak sanıldığı kadar kolay olmaz. <br/><br/>Cehenneme döner ülke. <br/><br/>Çok kan akar. <br/><br/>Alperenlerin ya da o çocukları yönlendirenlerin öyle “nasihatle” yola gelmeyeceği, çıkaracakları belanın kendilerini de vuracağını anlamalarının pek mümkün olmayacağı seziliyor. <br/><br/>Onlar bu işi kaşıyacaklar. <br/><br/>“Bir gece ansızın gelebiliriz” diye babalanacaklar, belki “ansızın gelmeye” de kalkışacaklar ama “geldiklerinde” neyle karşılaşacaklarını hiç bilmeyecekler. <br/><br/>Bu işi başından kesmek gerekiyor. <br/><br/>Birincisi yasal önlemlerle bu kışkırtmalara engel olmak. <br/><br/>Ama bu elbette yeterli değil. <br/><br/>Asıl önemli olan, bu “kışkırtılmaya” açık ortamı değiştirmek. <br/><br/>Kimsenin kışkırtmalarla bozamayacağı sağlamlıkta bir huzur ve güven iklimi yaratmak. <br/><br/>Bu da başbakana düşüyor. <br/><br/>Eğer başbakan bir an önce, bu gerginliği giderecek adımlar atmazsa, ülkeyi rahatlatmazsa, insanlara “barış geliyor” umudu vermezse... <br/><br/>“Ekonomik gelişmeden” yakınan başsavcılar, “Kürtler ölsün demek fikir özgürlüğüdür” diyen eski yargıçlar, “ansızın gelebiliriz” diyen Alperenlerle birileri toplumu kanlı bir kaosa götürecek adımları atacak. <br/><br/>İşaretler artık çok açık. <br/><br/>Başbakan bu işaretleri görmek zorunda, görmüyorsa çevresindeki birileri ona göstersin.<br/><br/>Sadece Türkiye değil bizzat başbakanın kendisi ve partisi de tehlikede. <br/><br/>Alperenler “Kürtleri” tehdit ediyor ama asıl tehdit ettikleri Türkiye. <br/><br/>Asıl tehdit ettikleri başbakan. <br/><br/>Başbakan Erdoğan, DTP Başkanı Ahmet Türk’e vereceği randevunun tarihini belirlerken sadece Kürt tarafına bakmasın bence, kafasını çevirip bir de Türk tarafına baksın, başsavcıya baksın, Alperenlere baksın... <br/><br/>Unutmasın ki “bir gece ansızın gelmek” için bekleyen “başka birileri” var, Alperenler sadece onların öncüleri.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5986.htm), [web.archive.org (arşiv bağlantısı)](http://web.archive.org/web/20090822050846/http://www.taraf.com.tr:80/makale/5986.htm)
