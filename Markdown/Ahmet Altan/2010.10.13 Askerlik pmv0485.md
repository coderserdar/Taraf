# Askerlik

*Ahmet Altan 13.10.2010*

<div class="yazi"><p>Bir toplum için en büyük tehlikelerden biri, <b>“saçmalıkların”</b> saçma olduğunu fark edemeyecek bir körlük içine hapsedilmesidir.</p>
<p>Böyle bir körlüğün sağlanabilmesi için de <b>“saçmalıkların”</b> üstü <b>“kutsallık”</b> şalıyla örtülür.</p>
<p>O yüzden en büyük saçmalıklar <b>“kutsallıkların”</b> altına gizlidir.</p>
<p>Biz çok uzunca bir zamandır <b>“kutsallık”</b> şalının altında kör bir halde yaşadık.</p>
<p>Nice anlamsızlığı <b>“tartışılmaz”</b> tabular olarak kabul ettik.</p>
<p>Şimdi bu şalın yırtıldığı, parçalandığı bir dönemdeyiz.</p>
<p>Kutsallıkların altından çıkan saçmalıklara dehşetle bakıyoruz.</p>
<p>En büyük tabularımızdan biri de askerlikti ve milyonlarca genç insan hayatını bu yüzden zedeledi.</p>
<p>Hepimizi alıp alıp askere götürdüler.</p>
<p>Bunu sorgulamayı da yasakladılar.</p>
<p><b><br/>“Niye bizi askere götürüyorsunuz”</b> diyemedik.</p>
<p>Başımızı eğip gittik.</p>
<p>Ben tam bir sene boyunca bir dağın başındaki bir kerpiç odada oturarak yaptım askerliğimi.</p>
<p>Benim orduya pek bir faydam olmadı, ordu benim hayatımdan bir buçuk yılı çaldı.</p>
<p>Buna gerek yoktu.</p>
<p>Şimdi genç insanlar kutsallık tabusunu yırttılar ve altından çıkan gerçeği gördüler.</p>
<p>Eskiden kimsenin söyleyemediği, söylemenin büyük bir <b>“günah”</b> sayıldığı, utanç olarak kabul edildiği cümleyi rahatlıkla söylüyorlar.</p>
<p><b><br/>“Ben askere gitmek istemiyorum. Neden hayatımı tam kurduğum sırada askere gitmek zorundayım?”</b></p>
<p>Bunun manalı bir cevabı yok.</p>
<p>Çünkü ordu, askere aldığı gençlerin yaklaşık iki yüz bin tanesini zaten <b>“askerlik dışı işlerde”</b> kullanıyor, berberlik, şoförlük, aşçılık, marangozluk yaptırıyor.</p>
<p>Bir kısmını da Güneydoğu’ya gönderip, koruyamadığı karakollarda öldürtüyor.</p>
<p>Neşe Düzel’le konuşan Doç. Dr. Suavi Aydın’ın söylediği gibi gençleri askere almak ordu açısından <b>“ideolojik”</b> bir amaç taşıyor.</p>
<p>Ordu, <b>“gizli iktidarını”</b> askere aldığı milyonlarca genç üzerinden topluma yayıp sağlamlaştırmaya uğraşıyor.</p>
<p>Generallerin amaçlarını biliyoruz.</p>
<p>Peki, siyasilere ne oluyor?</p>
<p>Toplumun temsilcisi olan siyasetçiler, toplumun haklı taleplerini gerçekleştirmekle yükümlü değil mi?</p>
<p>Bugün neredeyse bütün toplum <b>“zorunlu askerliğin”</b> kaldırılmasını istiyor.</p>
<p>Kimse çocuğunu cephelerde öldürsünler istemiyor.</p>
<p>Toplumun bu isteğine sahip çıkan siyasi parti hangisi peki?</p>
<p>Öyle bir parti yok.</p>
<p>Referandumdan önce <b>“bedelli”</b> askerlik çıkaracağına televizyon programında söz veren Başbakan, referandumdan sonra <b>“ben söz vermedim”</b> dedi.</p>
<p>De ki söz vermedi.</p>
<p>Toplumla ordunun istekleri çatıştığında Başbakan ve diğer siyasiler, kimin temsilciliğini üstlenecek?</p>
<p>Halkın mı, generallerin mi?</p>
<p>Eğer generallerin temsilciliğini ve sözcülüğünü üstleneceklerse, halkın sözcülüğünü ve temsilciliğini kim yapacak?</p>
<p>Bizi temsil etsinler, isteklerimizi gerçekleştirsinler diye Ankara’ya gönderdiğimiz insanlar, başkente varınca taraf değiştireceklerse, biz kendimizi <b>“ihanete uğramış”</b> hissetmez miyiz?</p>
<p>Lale Kemal, geçen gün <b>“bedelli askerlik”</b> hazırlıkları yapıldığını yazdı, haberi de kuvvetli bir kaynağa dayanıyordu.</p>
<p>Başbakan <b>“pişmemiş aşa su katmayın”</b> dedi.</p>
<p>Ben, Lale Kemal’e inanıyorum, haberine de güveniyorum.</p>
<p>Benim anlayamadığım, <b>“bu pişmemiş aş”</b> neden halkın gözlerinden uzakta kotarılıyor, mesele bu halkın meselesi değil mi?</p>
<p>Bu aş, sadece <b>“generallerle siyasetçilerin”</b> kendi aralarındaki konuşmalar ve pazarlıklarla mı pişecek?</p>
<p>Bu halk, Ankara’daki başrol oyuncularına <b>“figüranlık”</b> mı edecek?</p>
<p>Bence askerlik meselesi açıkça tartışılmalı ve önce bedelli çıkartılıp arkasından da <b>“zorunlu askerlik”</b> tümden kaldırılmalı.</p>
<p>Ölen çocuklar bu halkın çocukları olduğuna göre, <b>“son söz”</b> de bu halkın olmalı.</p>
<p>Halktan habersiz pişen aşların <b>“tadı”</b> olmaz zira.</p>
<p>Çoğunlukla da <b>“yanlış”</b> pişirildiğinden halkın bünyesine dokunur.</p></div>

Kaynak: [taraf.com.tr](http://www.taraf.com.tr:80/ahmet-altan/makale-askerlik-2.htm), [web.archive.org (arşiv bağlantısı)](http://web.archive.org/web/20101015032937/http://www.taraf.com.tr:80/ahmet-altan/makale-askerlik-2.htm)
