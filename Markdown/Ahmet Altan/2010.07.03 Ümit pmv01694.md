# Ümit

*Ahmet Altan 03.07.2010*

<div class="yazi"><p>Biliyorum, ortada çok fazla kan, ölüm, nefret var.</p>
<p>Ama bu sürgit devam etmez.</p>
<p>Bir bıçağı keskinleştirmek gibidir şiddet, bıçağı biley taşına tutarak incelttikçe bıçak keskinleşir ama keskinleşmek aynı zamanda “eksilmek” ve güçsüzleşmek manasına gelir.</p>
<p>Bıçak inceldikçe keskinleşir, inceldikçe keskinleşir ve bir noktadan sonra daha fazla keskinleştirmek istediğinizde kırılıverir.</p>
<p>Bizde de şiddet yükseldikçe yükseliyor, ruhumuz nefretle bilenerek keskinleşiyor ama keskinleştikçe de “kırılma” ve bıkma noktasına daha hızla yaklaşıyor.</p>
<p>İnsan ruhunun şiddeti ve nefreti taşıyabilmesinin bir sınırı bulunuyor.</p>
<p>Ve, biz yirmi beş yıldır süren ve son zamanlarda daha da “keskinleşen” şiddetle bu sınıra yaklaşıyoruz.</p>
<p>Toplum kendi şiddeti ve nefretiyle yoruluyor.</p>
<p>Kürt ve Türk evlerine gelen genç cenazelerin ağırlığı gittikçe artıyor.</p>
<p>Şiddeti yükseltenler, “hayatın denetimini” ele geçirdiklerini sandıkları anda insanlar birdenbire bu kutsanan şiddeti “anlamsız” buluverirler.</p>
<p>Ölümün bütün haşmetine rağmen hayatın kuvvetli direnci, kendini ölüme karşı korur.</p>
<p>Bu koruma, insan zihninde aniden beliriveren “bu ölümlerin ne anlamı var” sorusuyla ortaya çıkar.</p>
<p>Bu “değişim” ânına yaklaştığımızın işaretleri belirmeye başladı.</p>
<p>Önce “Türk” Müslümanların bir bölümü “Kürt haklarına” sahip çıktı.</p>
<p>Bu çok önemli bir adımdı bence.</p>
<p>Ardından Diyarbakır’da 99 sivil toplum kuruluşu silahların susması için çağrıda bulundu.</p>
<p>Dün 45 kuruluş daha yayınladıkları bildiriyle bu çağrıya katıldı.</p>
<p>Sanırım PKK yönetimi içinde kulakları en hassas olan kişi Apo.</p>
<p>Kendi halkının derinliklerinden gelen sesleri ilk o duydu gibi gözüküyor.</p>
<p>Avukatları tarafından dün açıklanan son konuşmasında sivil toplum kuruluşlarının çağrısına katıldığını belirterek, “karşılıklı eylemsizlik” isteğini destekledi.</p>
<p>“Çözümün Meclis’te olduğunu” söyledi.</p>
<p>Beş maddelik bir değişimin “ortamı” sakinleştireceğini açıkladı.</p>
<p>Bu beş maddelik değişiklik yapılmayacak bir şey değil, zaten birkaçını gerçekleştirmek için Meclis’te hazırlıklar sürüyor.</p>
<p>Bu gelişmeler beni ümitlendiriyor.</p>
<p>Çünkü “barış ve sükûnet” talebi bu kez toplumun içinden yükseliyor.</p>
<p>İki halk da bu isteği kuvvetli bir şekilde vurgularsa, böyle ortaklaşa bir isteğe karşı durabilecek hiçbir güç yoktur.</p>
<p>Eğer Türk sivil toplum kuruluşları da Kürt kuruluşlar gibi toplu taleplerini dile getirirlerse, barış hareketi daha da büyür.</p>
<p>Ben bunu yapacak kuruluşlar çıkacağına eminim.</p>
<p>Neticede, eşit, özgür, mutlu bir toplum istiyoruz.</p>
<p>Ve, bizim sayımız iki tarafta da sanılandan çok daha fazla.</p>
<p>Üstelik şiddet yükseldikçe bizim sayımız daha da artacak.</p>
<p>Bundan sonra, şiddetin her yükselişi, şiddet yanlılarına değil, şiddet karşıtlarına yardım edecek.</p>
<p>Şiddet yanlıları çıkmaz bir sokağa girdiler.</p>
<p>Toplum o hale geldi ki şiddeti durdursalar da, arttırsalar da “barışa” yardım edecekler.</p>
<p>Apo’nun da bu gerçeği gördüğünü sanıyorum.</p>
<p>Eğer barış isteklerine karşı durur, barış isteklerini ezmeye kalkarsanız ve bütün bunlara rağmen barış olursa tarih sizi kenara atar.</p>
<p>Ama barış isteğinin gücünü fark eder ve o gücü kendi gücünüze katarak barışa öncülük ederseniz varlığınızı ve etkinizi sürdürürsünüz.</p>
<p>Şiddetin yükselmesinin de, durmasının da “barışı” hızlandıracağı bir “doyma” sınırına yaklaşıyoruz toplum olarak.</p>
<p>Burada amaç, bu barışın mümkün olduğunca az ölümle ve acıyla kazanılması.</p>
<p>İki yandaki şiddet yanlılarının artık gidebilecekleri çok da fazla yol kalmadığını vakitlice görmeleri.</p>
<p>Zaten anlatmaya, söylemeye çalıştığımız da bu.</p>
<p>Toplum bazı gerçekleri “şiddetle” birlikte fark etti, şiddet “gerçeği” gösterdi ama o gerçeklerin gereği olan çözümü şiddet sağlayamaz, onun işlevi sona erdi.</p>
<p>İki tarafta da çok uzun zamandan beri iktidarı elinde tutan “silahın” önemli bir ağırlığı olsa da artık insanlar bu iktidara karşı çıkıp konuşabiliyorlar.</p>
<p>Çok ümitlendirici bir gelişmeyi yaşıyoruz.</p>
<p>Bu ümidi yaratan ses hayatın sesi ve emin olun bu ses, ölümün sesini bastıracak.</p><b><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-umit-2.htm), [web.archive.org (arşiv bağlantısı)](http://web.archive.org/web/20100705084012/http://www.taraf.com.tr:80/ahmet-altan/makale-umit-2.htm)
