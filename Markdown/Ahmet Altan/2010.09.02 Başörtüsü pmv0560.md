# Başörtüsü

*Ahmet Altan 02.09.2010*

<div class="yazi"><p>Türkiye’de yaşayan insanların psikolojisiyle ilgili ciddi araştırmalar yapılmasını çok istiyorum.</p>
<p>Bu toplum, bir psikiyatrın kanepesine uzansa da anlatmaya bir başlasa.</p>
<p>Sorunların nereden kaynaklandığını bir anlasak.</p>
<p>Bir toplumun içinde “çıkar çatışmalarının” olması anlaşılır bir şeydir, sınıflar ya da zümreler kendi çıkarları için birbirleriyle çatışırlar.</p>
<p>Ama Türkiye’deki ciddi sorunların hiçbiri bildiğimiz “çıkar çatışmalarıyla” açıklanamaz.</p>
<p>Alın şu başörtüsü meselesini.</p>
<p>Beş on bin genç kızın üniversiteye başörtüsüyle gitmesinin engellenmesini hangi somut “çıkar çatışmasıyla” açıklayacaksınız?</p>
<p>Kızlar üniversiteye başörtüsüyle gitse kimin “somut” çıkarı zedelenecek ya da kim bundan somut çıkar sağlayacak?</p>
<p>“Laik bir düzen isteyenlerin çıkarları zedelenecek” derseniz, beş on bin kız öğrencinin başörtüsü takmasıyla “zedelenecek” laiklik zaten gerçek değildir, gerçek laiklik öyle kolayından zedelenmez.</p>
<p>Anadolu’da milyonlarca kadın başörtüsüyle dolaşıyor “laiklik zedelenmiyor” ama birkaç bin öğrenci başörtüsü takınca zedeleniyor, öyle mi?</p>
<p>Buna inanıyor musunuz?</p>
<p>Kemal Kılıçdaroğlu bile inanmıyor buna ki “başörtüsü sorununu biz çözeceğiz” diyor.</p>
<p>Bunu söylerken o kızların başörtülerini “zorla çıkartarak” sorunu çözmeyi düşünmediğine göre, bunu “laiklikle ilgili bir sorun olarak” değerlendirmediği için çözmeye talip oluyor.</p>
<p>Gerçi daha sonra kendi partisinden korkup sustu ama bunu laiklikle ilgili bir sorun olarak görmediği anlaşıldı.</p>
<p>Zaten başörtülü kızların derslere istedikleri kıyafetle girmesinin de laikliğe bir zararı yok.</p>
<p>Niye olsun?</p>
<p>Diyanet İşleri diye bir kurumun olması, bütün imamların vaazlarının resmî devlet kurumu tarafından belirlenmesi “laikliği zedeler” ama başörtüsü takmak zedelemez.</p>
<p>Laiklik konusunda hassas olanların başörtüsüyle değil Diyanet’le uğraşması gerekir ama hiçbir “laiklik takıntılı” insanın Diyanet’i eleştirdiğini duymazsınız.</p>
<p>Çünkü sorun “laiklik” değil, sorun psikolojik.</p>
<p>Kendini “gelişmiş ve modern” sanan insanlar, “beğenmedikleri” halka kendi “efendiliklerini” bu tür anlamsız jestlerle kanıtlamaya çalışıyorlar.</p>
<p>Başörtüsünü yasaklayabildikleri sürece kendilerini “güçlü” hissedecekler.</p>
<p>Ama bu “hastalık”, sadece bu “modernlik” meselesini bir obsesyona döndürenlerde bulunmuyor.</p>
<p>“Modernlerin” ezmeye uğraştığı Sünni dindarlar da aynı baskıyı Alevilere yapıyorlar.</p>
<p>Alevilerin cemevlerini “ibadethane” olarak kabul etmiyorlar.<br/>Somut bir çıkar çatışması değil bu.</p>
<p>Tümüyle psikolojik, “kim daha güçlü” çatışması.</p>
<p>Kürt meselesinde de aynı psikolojik takıntıyı bulursunuz.</p>
<p>Türkler, Kürtlerin kendileriyle “eşit” olmasını bir türlü kabullenemezler.</p>
<p>Eşit olsalar ne olacak?</p>
<p>Türklerin bundan dolayı uğrayacakları hiçbir “somut” zarar yok.</p>
<p>Ama “eşit” olurlarsa, “buranın efendisi benim” duygusunu” yitirecekler.</p>
<p>Geliyoruz, geliyoruz hep aynı yere takılıyoruz.</p>
<p>“Ben senden daha güçlüyüm.”</p>
<p>Aslında işin acıklı yanı, “daha güçlü olduğunu kanıtlamak” için hayatı birbirlerine zehir eden bu insanların hiçbiri gerçekten güçlü değil.</p>
<p>Tam aksine.</p>
<p>Kendi aralarında girdikleri bu “güç kavgasından” dolayı “güçsüzleşen” bir ülkede, mutsuz ve güvensiz, kan revan içinde yaşıyorlar.</p>
<p>Birbirlerine “güçlerini kanıtlamaya” çalışmaktan vazgeçtiklerinde, bu toplum gürbüzleşip gelişecek ve hep birlikte gerçekten “güçlü” olacaklar ama bunu istemiyorlar, “tek başlarına güçlü olmak” takıntısı yüzünden hep birlikte güçsüz oluyorlar.</p>
<p>Bana, başörtüsü meselesinde, cemevi meselesinde, Kürt meselesinde, birbirimizi parçalamamızı “anlaşılır” kılacak bir neden söyleyin.</p>
<p>Daha mı zengin olacaklar dövüşerek? Hayır.</p>
<p>Daha mı mutlu olacaklar? Hayır.</p>
<p>Daha mı güçlü olacaklar? Hayır.</p>
<p>Bu toplumda güçlü olan kimse yok ki, bu toplum güç kavgasına giren güçsüzlerin toplumu.</p>
<p>Peki, niye bunca yıldır birbirlerine böylesine acı çektirip duruyorlar?</p>
<p>Bunun cevabını bilmiyorum işte.</p>
<p>Onun için biri alıp bu toplumu bir kanepeye yatırıp, derdini dinlesin istiyorum.</p>
<p>Çocukluğu mu kötü geçti bu toplumun, sevgisiz mi kaldı, nedir?</p>
<p>ahmetaltan111@gmail.com <br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-basortusu-2.htm), [web.archive.org (arşiv bağlantısı)](http://web.archive.org/web/20100903215347/http://www.taraf.com.tr:80/ahmet-altan/makale-basortusu-2.htm)
