# Ey siz sahipsizler...

*Ahmet Altan 18.08.2010*

<div class="yazi"><p> Hasan yedi yaşında.</p>
<p>Kapının önünde oturmuş karpuz yiyor. O koca karpuz dilimi onun ellerine sığmıyordur, kara bir kuzu gibi kafasını karpuza gömmüş sularını bileklerinden akıtarak ısırıp, çekirdeklerini de bitirim bitirim dişlerinin arasından kaldırıma tükürüyordur.</p>
<p>Bir şeyler düşünüyor olmalı o sırada.</p>
<p>Ya bir mahalle maçını, ya jantları nikelajlı bir bisikleti, ya da kimbilir belki de sınıfta saçını çeken o yaramaz kızı.</p>
<p>Aniden sokağa koşarak birileri giriyor, peşlerinde korkutucu kara kasklarıyla, elleri coplu polisler.</p>
<p>Hasan korkup evin içine kaçıyor.</p>
<p>Ama korkusuna rağmen yarısı ısırılmış karpuzu da elinden bırakmıyor.</p>
<p>Polisler de peşinden giriyorlar Hasanların evinin avlusuna.</p>
<p>“Terörist” Hasan’ın kendilerine “taş attığından” ya da “örgüt üyesi olduğundan” şüpheleniyorlar demek ki.</p>
<p>O sırada içeride uyuyan babası oğlunun sesine uyanıp dışarı fırlıyor.</p>
<p>Polislerle karşı karşıya geliyor.</p>
<p>Oğlunun korktuğunu görünce çok hiddetlenmiş olmalı, polislere “ne yapıyorsunuz” diye bağırıyor herhalde.</p>
<p>Polislerden biri de silahını doğrultup Hasan’ın babasını alnından vuruyor.</p>
<p>Baba, şimdi komada.</p>
<p>Alnından vurulan baba, kardeşi öldürüldüğü için Güneydoğu’dan Mersin’e göç etmiş.</p>
<p>Ama bu ülkede onun gibilere kurtuluş yok.</p>
<p>Onlar sahipsizler.</p>
<p>Onlar gazetelere haber olmayanlar.</p>
<p>Onlar hesabı sorulmayanlar.</p>
<p>Onları bir mezrada roketle patlatabilir, bir piknikte ensesinden vurabilir, bahçesinde tarayabilir, bir hapishane avlusunda basket potasına asabilirsiniz.</p>
<p>Kimse aldırmaz.</p>
<p>Zengin değiller, ünlü değiller, bir bildikleri, tanıdıkları yok.</p>
<p>Cenazelerine bir iki akrabadan başkası katılmaz.</p>
<p>Gömülür ve unutulurlar.</p>
<p>Biz, onları unutturmayız.</p>
<p>Biz onları unutmayız.</p>
<p>Bu ülkede bir çocuğa dokunulduğunda, bir çocuğa kötülük yapıldığında, bir çocuk öldürüldüğünde, korkutulduğunda, biz varız.</p>
<p>Biz aslında sadece bunun için varız.</p>
<p>O sahipsizler için varız.</p>
<p>Elimizin yettiği, gözümüzün gördüğü, kulağımızın duyduğu her vahşetin peşine düşeriz.</p>
<p>Birisi bir çocuğa, bir sahipsize, bir kimsesize kötülük ettiğinde, kötülük etmeyi düşündüğünde korksun istiyoruz, “bunu şimdi yazarlar” diye içlerine bir korku düşsün istiyoruz.</p>
<p>Kötülük eden her kim olursa olsun, ne kadar güçlü olursa olsun, karanlıkların içine saklanmakta ne kadar mahir olursa olsun, onu bulup ortaya çıkartmak, hesabını sormak istiyoruz.</p>
<p>Bu ülkenin sahipsiz insanları, başlarına bir dert geldiğinde bizi arasın istiyoruz.</p>
<p>“Taraf diye bir gazete varmış, kimsenin sahip çıkmadıklarına sahip çıkarmış” desin istiyoruz.</p>
<p>Bizim hayalimiz, isteğimiz, varlık nedenimiz bu.</p>
<p>Sahipsizlere kimsenin dokunamayacağı bir ülke olsun burası istiyoruz.</p>
<p>Hasan oturmuş karpuz yiyormuş.</p>
<p>Yedi yaşında bir oğlancık.</p>
<p>Babasını vurmuşlar.</p>
<p>Anayasa’nın değişmesini, barışın olmasını, demokrasinin gelmesini, ordunun ve yargının vesayetinin sona ermesini bunun için, bu sahipsiz insanlar, bu sahipsiz çocuklar sahipsiz kalmasınlar diye istiyoruz.</p>
<p>Kimse onları korkutamasın, canlarını yakamasın, öldüremesin diye istiyoruz.</p>
<p>Canı yanan bir çocuğun haberini eğer bir gün bir başbakanın, bir politikacının, bir generalin sözlerinden daha küçük görürsek sayfamızda, o gün bize lanet edin.</p>
<p>Ama emin olun öyle bir gün olmayacak.</p>
<p>Ey bu ülkenin sahipsizleri...</p>
<p>Biz olduğumuz sürece sahipsiz değilsiniz.</p>
<p>Sizinle biz birbirimizin sahibiyiz.</p>
<p>Babası bir iyileşsin, Hasan’ın kapısının önünde karpuzunu yerken bir resmini çektirip altına da “Hasan’a dokunanı yakarız” diye yazacağız.</p>
<p>Yedi yaşındaki Hasan sizden değil, siz Hasan’a dokunmaktan korktuğunuzda biz rahat edeceğiz.</p>
<p>ahmetaltan111@gmail.com</p></div>

Kaynak: [taraf.com.tr](http://www.taraf.com.tr:80/ahmet-altan/makale-ey-siz-sahipsizler.htm), [web.archive.org (arşiv bağlantısı)](http://web.archive.org/web/20100821234201/http://www.taraf.com.tr:80/ahmet-altan/makale-ey-siz-sahipsizler.htm)
