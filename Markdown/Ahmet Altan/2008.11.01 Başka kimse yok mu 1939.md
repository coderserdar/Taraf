# Başka kimse yok mu?

*Ahmet Altan 01.11.2008*

<div class="taraf_structure_2col_1zq">
<div class="margen_n">



 <p>Sakin, güleç, güvenli, alaycı bir adam.<br/>Öyle yemek tarifi yapar gibi anlatıyor.<br/>O anlattıkça ben dehşete kapılıyorum.<br/>“Nasıl bir ülkede yaşıyorum, Tanrım neler oluyor?”<br/>Gizli ilişkileri, gizli olayları, en ince ayrıntıları ve aktörlerinin isimlerini bir bilgisayar soğukkanlılığıyla sayıyor.<br/>Adı Tuncay Güney.<br/><i>32. Gün</i> programında konuşuyor. <br/>Sanki her şeyi biliyor.<br/>Sanki birileri ona her gün rapor veriyor.<br/>Başında “kipa” var.<br/>Bir Yahudi din adamı.<br/>Şimdi Toronto’da yaşıyor.<br/>Bir zamanlar Türkiye’de gazetecilik yapmış, Veli Küçük’ün çok yakını olmuş.<br/>Bütün bilgileri arşivlemiş.<br/>Toronto polisinin kendisini özel olarak korumadığını ama güvenliğiyle ilgili bir sorun olmadığını söylüyor.<br/>Birisine çok güvendiği belli.<br/>O “birisinin” kim olduğu ise açıkça belirtilmiyor.<br/>Ama Türkiye’ye dönerse hapishanede öldürüleceğini de ekliyor.<br/>Veli Küçük’e bazı sorular soruyor.<br/>Bu sorular daha önce kendisiyle ilgili yazılan bir kitapta da yer almış.<br/>“Turgut Özal’a suikast yapıldı mı” diyor.<br/>“Öldürüldü mü” diye sorduğu Türkiye’nin cumhurbaşkanı.<br/>Sorunun muhatabı ise Türk ordusunun bir subayı.<br/>Sadece bu bile insanın tüylerini diken diken etmeye yeter.<br/>“O günkü insanlar bu konuda bilgi sahibiler” de diyor.<br/>Kim “o günkü insanlar”?<br/>Özal’ın ölümüyle ilgili ne biliyorlar?<br/>Bu konularda ayrıntı vermiyor çok fazla ama Küçük’e mesaj gönderdiğini söylüyor.<br/>Süleymaniye’de Türk askerlerinin başına çuval geçirilmesini de Veli Küçük’e soruyor.<br/>Mehmet Emin Karamehmet’le konuşulup Habur’a bir banka şubesi açılması konusunda sorduğu sorunun cevabını da Küçük’ten bekliyor.<br/>Ergenekon’un bir cemaat bankasını ele geçirmek istediğini de iddia ediyor.<br/>Televizyon programına katılan bir İşçi Partisi yetkilisine, “siz PKK’lıları dışarı kaçırmak için Pasaport Polisi’yle ilişki kuruyordunuz, göreviniz buydu,” diyor.<br/>Söylediklerini şaşkınlıkla dinliyorsunuz.<br/>Bunları nereden biliyor diye merak ediyorsunuz.<br/>Doğru mu bu anlattıkları sorusu zihninizde çınlıyor.<br/>Eğer doğru değilse bunları hangi cesaretle uyduruyor ve neden hiç kimse açıkça bunların yalan olduğunu söylemiyor?<br/>Eğer doğruysa, onun anlattıklarını ondan başka bilen kimse yok mu?<br/>Devlet, onun anlattıklarının gerçekleştiği dönemlerde olanlardan tümden habersiz miydi?<br/>Niye kimse bunları engellemedi?<br/>Özal bir “devlet suikastına” mı kurban gitti?<br/>Bu konuda devletin elindeki bilgiler neler?<br/>Birisi böyle iddialar ileri sürerken neden kimse bu ölümün dosyasını yeniden açmıyor?<br/>2001 yılında poliste dokuz gün işkence görmüş.<br/>Bugün anlattıklarını o zaman polise de anlatmış.<br/>Aradan yedi yıl geçmiş, olup biteni biz daha yeni öğreniyoruz.<br/>Güney’i sorguya çeken polis şefi o sorgu kayıtlarını saklamış.<br/>Şimdi o polis de Ergenekon sanığı olarak hapiste.<br/>Tuncay Güney, poliste dokuz gün ifade verirken, onun anlattıklarını devletin içinde bilen kimse yok muydu?<br/>Güney, devletin bütün istihbarat birimlerinden daha mı fazla bilgiye sahipti?<br/>Eğer öyleyse, bizde istihbarat birimi diye bir şey yok demektir.<br/>Eğer öyle değilse, niye devlet önlem almadı?<br/>Neden Ergenekon davası yedi yıl önce açılmadı?<br/>O dava o zaman açılsa belki de Danıştay baskını olmaz, bir yargıç öldürülmezdi.<br/>Oraya buraya bombalar atılmazdı.<br/>Kim korudu bu Ergenekon’u?<br/>Koruyanlar şimdi nerede?<br/>Ne garip bir ülke burası.<br/>Her şey biliniyor.<br/>Başında “kipa”sıyla Toronto’da oturan biri bile biliyor bütün ayrıntıları.<br/>Ama devlet yıllarca sesini çıkarmıyor.<br/>Çok ürkütücü değil mi?<br/>İnsan, “acaba şimdi neler oluyor gizlice, hangi suçlar işleniyor, hangi suçlara hazırlanılıyor” diye merak ediyor.<br/>Güney, yakalanan Ergenekon sanıklarının “sivillerle ilgilenen bölüm” olduğunu da söylüyor.<br/>Ne demek bu?<br/>Başka hangi bölümler var?<br/>Devlet, bu soruların cevabını merak etmiyor mu?<br/>Ya da cevabını biliyor ama kıpırdamıyor mu?<br/>Tabii insan, Tuncay Güney’in kim olduğunu, kimler tarafından korunduğunu, kimlerle ilişkisi olduğunu, söylemediği başka neleri bildiğini, söyledikleriyle kimlere ne mesajlar gönderdiğini de merak ediyor.<br/>Ve, şu soruyu da soruyor kaçınılmaz olarak.<br/>Bizim devlet dediğimiz, içinde canavarların dolaştığı karanlık bir mağara mı?<br/>Orada kaç canavar daha, zamanı gelince dışarı çıkmak için bekliyor?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2481.htm), [web.archive.org (arşiv bağlantısı)](http://web.archive.org/web/20090905090905/http://www.taraf.com.tr:80/makale/2481.htm)
