# Ayrılıkçılık 

*Ahmet Altan 16.06.2010*

<div class="yazi">
<p>Niye bizde halkın bazı  isteklere sahip olması yasaktır?</p>
<p>Yasalara göre bizde hiç kimse “hadi ayrılalım, iki ayrı ülke kuralım” diyemez.</p>
<p>Bana sorarsanız, bunu diyememek, ayrılmaktan da kötüdür.</p>
<p>Devlet, Kürtler üstünde yıllardır süren baskısını, “Kürtler ayrılmak istiyorlar” varsayımının üstüne bina eder.</p>
<p>Ayrılmak isteyen birilerinin ayrılmasını engellemek için o insanlara bir cehennem hayatı yaşatılır bu ülkede.</p>
<p>Bu öyle bir cehennemdir ki sonunda ayrılmayı en istemeyen biri bile “ayrılalım canına yandığımın” demek zorunda kalır.</p>
<p>Halbuki “ayrılıkçı”  fikirleri savunmak ve bunun için örgütlenip parti kurmak mümkün olsa, ne “kaynağı” belirsiz “ayrılacağız” korkusu olur, ne de “siz ayrılmak istiyorsunuz” diye insanlara bir cehennem hayatı yaşatılır.</p>
<p>Birlikte yaşamak istemeyen insanların “ayrılması” doğaldır.</p>
<p>Hatta birlikte yaşamak istemeyen insanların ayrılması, birlikte yaşamak zorunda kalmalarından evladır.</p>
<p>Zorla birarada tutmaya çalışmak ya da “ayrılacaklar” korkusuyla baskı yapmak kaçınılmaz olarak bela yaratır.</p>
<p>Çeklerle Slovaklar ayrıldılar mesela.</p>
<p>Çünkü  öyle daha mutlu yaşayacaklarına inanıyorlardı.</p>
<p>Geçtiğimiz yüzyıllarda “devletler” ve devletlerin büyük topraklara sahip olması her şeyden, insanların mutluluğundan bile önemliydi.</p>
<p>Artık  öyle değil.</p>
<p>Şimdi insanların “mutlu” olması devletlerin büyük topraklara sahip olmasından daha önemli.</p>
<p>İnsanlar mutlu olmayacaklarsa, büyük topraklar ne işe yarar?</p>
<p>Devlet dediğiniz aygıtın, insanları mutlu etmekten başka ne amacı olabilir?</p>
<p>Biz, devletin insanlardan daha önemli olduğuna inanan bir kültürden geliyoruz, bizim için “devletin bir işe yaraması” değil “var olması”  önemlidir, o varlığın insanları mutsuz edip etmediğine aldırmayız.</p>
<p>Bu topraklarda yaşayanların çoğu da kendi mutluluğundan daha fazla önemser devletin “büyük” olmasını.</p>
<p>Halbuki, insanları mutlu etmeyen her yapıda mutlaka bir hata vardır.</p>
<p>O hatayı  düzeltmenin yolu da ancak tartışılarak bulunur.</p>
<p>Biraraya gelen insanlar “biz ayrılınca mutlu olacağız” diyorlarsa ve bunu söyleyenler çoğunluktaysa ayrılınır.</p>
<p>Bakın, Belçika’da “ayrılıkçı” parti son seçimlerde oyların çoğunu aldı.</p>
<p>Ayrılmak isteyenler ülkenin daha zengin olan Flaman kesimleri.</p>
<p>Daha yoksul olan Valonlarla birlikte yaşamak istemiyorlar.</p>
<p>Zaten genellikle “daha zengin” olanlar ayrılmak ister.</p>
<p>Zenginliklerini “yoksullarla” paylaşmak istemeyen bencilliklerine de yoksullar karşı çıkar, “bunca parayı birlikte kazandık, şimdi nereye kaçıyorsunuz” diye.</p>
<p>Bizde ise hemen hemen her zaman olduğu gibi durum tam tersine.</p>
<p>Daha zengin olan kesim, daha yoksul olan kesimin “ayrılacağından” korkuyor ve daha yoksul olan Kürtlere baskı yapıyor.</p>
<p>Baskı  yapıyor ama Kürtlerin ayrılmak isteyip istemediğini bile kimse bilmiyor, aralarında ayrılmak isteyenler olduğu yüzde yüz ama onlar kaç kişiler, diğer Kürtler onları destekliyor mu hiçbir fikrimiz yok.</p>
<p>Dün <i> Radikal</i> gazetesinde yayımlanan bir araştırma, Kürtlerin büyük çoğunluğunun AKP’ye oy verdiğini söylüyordu.</p>
<p>Eğer öyleyse Kürtler arasında ayrılıkçılar azınlıkta demektir.</p>
<p>Ama “ayrılmak”  isteyen bir kişi bile olsa bunu söyleme ve fikirlerine taraftar arama hakkına sahip olmalı.</p>
<p>Bir insanın nasıl mutlu olacağına, o insandan başka kim karar verebilir, “ben ayrılınca mutlu olacağım” diyorsa ayrılmak için uğraşabilmeli.</p>
<p>Neden Belçikalıların, Kanadalıların, İtalyanların, Çeklerin sahip olduğu haklara Türkiye’de yaşayan insanlar sahip değil?</p>
<p>Neden onlar ayrılmayı konuşabiliyorlar, bunun için örgütlenebiliyorlar, parti kurabiliyorlar, seçim kazanabiliyorlar da biz kendi insanımıza isteklerini söylemesini yasak ediyoruz?</p>
<p>Niye ne isteyeceğimize, ne söyleyeceğimize devlet karar veriyor?</p>
<p>Birlikte yaşamak isteyenler de vardır, ayrı yaşamak isteyenler de, ikisi de bu ülkenin vatandaşları, niye ülkelerinin kaderi hakkında konuşamasınlar?</p>
<p>Ayrılmak şart değil, birlikte yaşamak da şart değil.</p>
<p>Önemli olan insanların kendilerini güvende, özgür ve mutlu hissetmeleri.</p>
<p>İnsanların zorla susturulduğu, isteklerini söylemelerinin yasaklandığı, mutsuz edildikleri, baskı gördükleri bir ülke bölünse ne olur, bölünmese ne olur?</p>
<p>Ben ayrılmaktan korkmam doğrusu.</p>
<p>Ben mutsuzluktan korkarım.</p>
<p>Ayrılmayı  konuşan Belçika’da, İtalya’da, Kanada’da kimse ölmüyor.</p>
<p>Ayrılmanın konuşulmasının bile yasak olduğu Türkiye’de ise insanlar ölüp duruyor.</p>
<p>Hangisi daha iyi sizce?</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-ayrilikcilik.htm), [web.archive.org (arşiv bağlantısı)](http://web.archive.org/web/20100619062839/http://www.taraf.com.tr:80/ahmet-altan/makale-ayrilikcilik.htm)
