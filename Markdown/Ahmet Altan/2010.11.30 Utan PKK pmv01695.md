# Utan PKK

*Ahmet Altan 30.11.2010*

<div class="yazi"><p>Hayatta benim için olabilecek en aşağılık davranış, elinde silah olanın silahsız birini tehdit etmesi, korkutmaya kalkması, zorbalaşmasıdır.</p>
<p>Askerî darbelerden en çok bu nedenden dolayı iğrendim.</p>
<p>Bunun için ahlaksızca buldum.</p>
<p>Silahlıların silahsızları sindirmeye kalkması, hukuktan, demokrasiden falan vazgeçtim, yiğitliğe, mertliğe, dürüstlüğe aykırıdır çünkü.</p>
<p>Biz yıllarca, derin devlete, askerî darbe zorbalığına, faili meçhullere, yargısız infazlara karşı çıkarken şimdi <b>PKK’nın silahlı kolu, hiç utanmadan Orhan Miroğlu’nu ölümle tehdit ediyor</b>.</p>
<p>Miroğlu’nun silahı yok.</p>
<p>Fikirleri var ve onları söylüyor.</p>
<p>Ve, PKK, bedeninde hâlâ Ape Musa’nın yanında yediği kurşunları taşıyan Miroğlu’nu olabilecek en sefil üslupla sindirmeye uğraşıyor.</p>
<p>Neymiş, Miroğlu PKK’nın siyasi görüşlerini eleştiriyormuş.</p>
<p>Varsa bir karşı görüşünüz onu yazın.</p>
<p>Hayır, bir fikir söylemiyorlar.</p>
<p>Onun yerine namluyu çeviriyorlar Miroğlu’na.<br/><br/><b>“Sus, yoksa öldürürüz.”</b></p>
<p>Bununla mı övünecek PKK?</p>
<p>Silahsız insanları korkutmakla, silahsız insanları öldürmekle mi övünecek?</p>
<p>Kürtlere konuşma hakkı tanımayacak mı?</p>
<p>Hiçbir Kürt’ün PKK’nın siyasi görüşleri dışında görüşleri olmayacak mı?</p>
<p>PKK’nın kendi yöneticileri bile <b>“artık silahla bir yere gidilemez”</b> derken bunu başka bir Kürt söyleyemeyecek mi?</p>
<p>Kürtlerin sahibi, efendisi, patronu musunuz siz?</p>
<p>Türk devletinin yıllarca yaptığını şimdi PKK mı Kürtlere yapacak?</p>
<p>Bu ülkenin darbeci generalleri yıllarca <b>“bizim görüşümüzün dışında bir görüş söylemek vatana ihanettir”</b> diye tuttururken, kendilerinde <b>“hain”</b> gördüklerini yok ederken, şimdi aynı kaderi Kürtlere bir de PKK mı yaşatacak?</p>
<p>Bugün silahların <b>“miadının”</b> dolduğunu düşünen, bunu söyleyen milyonlarca Kürt var.</p>
<p>Öldürecek misiniz hepsini?</p>
<p>Boykot kararının yanlış olduğunu düşünen milyonlarca Kürt’ü de ölümle mi tehdit edeceksiniz?</p>
<p>Bu zorbalığı böyle sürdürürseniz, devletin Kürtlere uyguladığı zorbalığa karşı çıkan Kürtler, bir de kendi içlerinden çıkan silahlıların baskısına mı uğrayacak?</p>
<p>Devlet sustursun, siz susturun.</p>
<p>Kürtler hiç konuşmasın, öyle mi?</p>
<p>Konuşurlarsa da ya devletin söylediğini tekrar etsinler, ya sizin dediğinizi, bunu mu istiyorsunuz?</p>
<p>Kürtlerin kendilerine ait fikirleri olması yasak mı?</p>
<p>Kürt’e fikir sahibi olmak haram mı?</p>
<p>Ordudan kork, PKK’dan kork, Kürtler bu hayata korkmaya mı geldi?</p>
<p>Öcalan İmralı’da <b>“barış”</b> müzakereleri yaparken, bu nasıl barış anlayışı?</p>
<p>PKK’nın barıştan anladığı, <b>“demokratik özerklikten”</b> anladığı, Kürtleri silahla korkutup sindirmek konusunda özgür olmak mı?</p>
<p>Bütün Kürtlerin sustuğu, sadece PKK’nın konuştuğu bir Kürdistan mı hayal ediyorsunuz?</p>
<p>Bu, Türk devletinin Türkiye hayaliydi.</p>
<p>Bu, darbeci generallerin Türkiye hayaliydi.</p>
<p>Onların hayalini mi paylaşıyorsunuz?</p>
<p>Elinde silah olanın, daha güçlü olanın, silahsız olanı, güçsüz olanı sindirmesini, korkutmasını bu kadar doğal buluyorsanız, siz neye karşı çıkıyorsunuz?<br/><br/><b>“Kürtleri Türkler ezmesin, Kürtler ezsin”</b> mi diyorsunuz?<br/><br/><b>“Kürtler özgür olsun”</b> diyenler, Kürtlerin hiçbir baskı altında kalmamasını söylüyorlar, Kürtlerin Kürtler tarafından ezilmesine <b>“özgürlük”</b> denmiyor çünkü.</p>
<p>Miroğlu’nun kılına zarar gelirse, bunu ne dünya, ne Türkiye, ne Kürtler affeder.</p>
<p>Silahı silahsıza çevirmek, yiğitliğe de sığmaz, dürüstlüğe de sığmaz, ahlaka da sığmaz.</p>
<p>Vazgeçin böyle tehditkâr zorbalıklardan, ne kendinizi, ne de Kürtleri utandırın.</p>
<p>Tehdit ettiğiz adam, bütün ömrünü Kürt davasına vakfetmiş bir insan.</p>
<p>Kürtlerin hakları için mücadele etmiş bir insan.</p>
<p>Elinde silahı olmayan, bedeninde kurşunların izini taşıyan Miroğlu’nun yiğitçe yaptığını yapın siz de.</p>
<p>Fikrinizi söyleyin.</p>
<p>Miroğlu’nu tehdit edeceğinize, onun beyninin özgürlüğünü örnek alın.</p>
<p>O özgürlükten daha büyük bir özgürlük yok çünkü.<br/><br/><b>ahmetaltan111@gmail.com </b></p></div>

Kaynak: [taraf.com.tr](m), [web.archive.org (arşiv bağlantısı)](http://web.archive.org/web/20101130231930/http://taraf.com.tr/ahmet-altan/makale-utan-pkk.htm)
