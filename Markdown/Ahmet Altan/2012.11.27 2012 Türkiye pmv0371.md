# 2012 Türkiye

*Ahmet Altan 27.11.2012*

<div class="yazi"><p>Yirmi birinci yüzyıldayız.</p>
<p>Türkiye ise bugün II. Abdülhamit’in 140 yıl önceki yetkilerine sahip olmak isteyen ve ülkedeki her vatandaşın ne seyredeceğine, ne düşüneceğine tek başına karar vermeyi amaçlayan bir adamın başbakanlığını yaşıyor.</p>
<p>Buradaki soru şu:</p>
<p>Türkiye bu adamın başbakanlığına ve onun başbakanlık anlayışına layık mı?</p>
<p>Dünyanın en gelişmiş toplumu olmadığımız aşikâr.</p>
<p>Sanatta, bilimde, teknolojide çok geriyiz.</p>
<p>Ama, bütün bunlara rağmen ben bu toplumun böylesine <b>“ilkel”</b> bir yönetim anlayışının çok ilerisinde olduğunu düşünüyorum.</p>
<p>Ülkenin başbakanı, <b>“belgesel”</b> zannettiği bir televizyon dizisindeki olayları <b>“beğenmediği”</b> için <b>“savcıları”</b> göreve çağırıyor.</p>
<p>Yüzlerce televizyon kanalı var bu ülkede.</p>
<p>Başbakan bu diziyi sevmiyorsa başka televizyonu seyreder.</p>
<p>Kimse başbakanlara zorla <b>“dizi”</b> seyrettirmiyor.</p>
<p>Ama ülkenin başbakanı <b>“ben bunu seyretmeyeceğim”</b> demiyor, <b>“benim seyretmeyeceğimi siz de seyretmeyeceksiniz”</b> diyor.</p>
<p>Bunu demekle kalmıyor, <b>“otuz yıl boyunca sadece ata bindiğini”</b> sandığı padişahın hayatını anlatan diziyi yasaklayacak bir hukuk da icat etmeyi arzuluyor.</p>
<p>Belli ki <b>“başbakanın kültürünün, zevkinin, hayat tarzının”</b> sınırlarını çizdiği bir hücreye yetmiş milyon insanı hapsetmeye yardım edecek bir hukuk ve yasak sistemi getirmeyi amaçlıyor.</p>
<p>Unutmayın ki <b>“dizi yasaklamak”</b> için savcıyı çağıran bu adam, 34 insanın öldüğü Uludere için savcı çağırmadı.</p>
<p>Bir televizyon dizisi için bağırdığı kadar 34 insanın ölümü için bağırmadı.</p>
<p>Şu anda Türkiye’yi yöneten zihniyetin özeti bu kadar acıklı.</p>
<p>Türkiye bu ilkelliğe razı olacak mı?</p>
<p>Ben razı olacağını sanmıyorum.</p>
<p>Tayyip Erdoğan başbakanlığının ilk sekiz yılında bu toplumun ezilen çoğunluğunun arzularının gerçekleşmesine yardımcı oldu, ülkenin dönüşmesinde büyük bir rol oynadı, şimdi o çoğunluğa kendi <b>“arzularını”</b> dikte ettirmeye çabalıyor.</p>
<p>Kendine oy veren insanların da hayatlarına müdahale etmeye uğraşıyor.</p>
<p>Başbakan’ın, <b>“<i>Muhteşem Yüzyıl</i>”</b> hakkındaki saçma sapan konuşmasını yaptığı mitingi televizyondan izledim, halkın çok büyük çoğunluğunun severek izlediği bu dizi hakkında savcıları göreve çağırdığında bir tek alkış bile duyulmadı.</p>
<p>İnsanlar ona öyle baktılar.</p>
<p>Bir toplum bilimci değilim, çok karmaşık bir yapıya sahip olan bu toplumu çok iyi tanıdığımı iddia edecek de değilim ama <b>“o sessiz bakışların”</b> Erdoğan’ın kariyerindeki <b>“inişin”</b> başlangıcı olabileceğini düşünüyorum.</p>
<p>Erdoğan tarzı <b>“Müslüman kisveli”</b> bir kasaba tutuculuğunun ve ilkel bir yasakçılığın elbette taraftarı vardır ama bu taraftarların sayısı toplumun yüzde on beşini geçmez.</p>
<p>Üstelik Erdoğan ne yazık ki hepimizi dünyanın gözünde gülünç duruma düşürecek bir palavracılığın ivmesini de arttırdıkça arttırıyor.<br/><br/><b>“Atalarımızın atlarıyla gittiği her yere gideriz”</b> türünden ipe sapa gelmez laflar ediyor, bırakın atalarımızın gittiği Viyana’yı, bırakın Şam’ı, Bağdat’ı, bu başbakanın yönettiği ülkenin ordusunun askerleri, bu başbakanın yönettiği ülkenin dağlarında, kırsalında <b>“hayatlarını ortaya koymadan”</b> dolaşamıyorlar.</p>
<p>Böyle yersiz babalanmaların, dizi yasaklamaya çalışan ilkelliklerin bugünkü Türkiye’nin çok gerisinde kaldığına inanıyorum.</p>
<p>Böyle giderse Erdoğan o çok istediği başkanlığa hiç bir zaman ulaşamayacak bence.</p>
<p>Başkanlıktan geçtim Türkiye’nin böyle bir <b>“başbakanlığa”</b> da uzun süre razı olacağını sanmıyorum.</p>
<p>Siyaset, ülkeyi bugün bulunduğu noktadan geriye çekmeye çalışan bu zihniyeti silkeleyecek bir çözüm yolu bulacaktır.</p>
<p>Ben bu toplumun artık öyle <b>“sihirbaz tavşanı”</b> gibi ne kadar bastırırsan bastır ses çıkarmadan duracağı kanaatinde değilim.</p>
<p>Bu toplumun böyle bir yönetime rıza gösterip göstermeyeceğini anlamak için çok uzun beklememize de gerek yok, kısa bir zaman içinde herkes bu toplumun ne istediğini görür.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-2012-turkiye.htm), [web.archive.org (arşiv bağlantısı)](http://web.archive.org/web/20130813220524/http://www.taraf.com.tr/ahmet-altan/makale-2012-turkiye.htm)
