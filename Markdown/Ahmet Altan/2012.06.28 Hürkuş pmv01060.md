# Hürkuş

*Ahmet Altan 28.06.2012*

<div class="yazi"><p>Şimdi, ciddi bir yazı yazmak için elimden geleni yapacağımı söyleyeyim ama Allah’ın bildiğini kuldan ne saklayayım Erdoğan’ın Hürkuş içindeki resmini gördükten sonra insanın ciddiyetini koruması biraz zor, önce yüzündeki gülümsemeyi silmesi gerekiyor çünkü.</p>
<p>Fiyakalı güneş gözlükleri, kokpitten çıkan bir kafa, Türkiye’nin başbakanından ziyade bir Ortadoğu krallığının hâlâ kral olamamış veliahdının resmine benziyor.</p>
<p>Aslında fotoğrafın <b>“korkutucu”</b> olması bekleniyor anladığım kadarıyla.</p>
<p>Erdoğan’ı o kokpite sokan hangi akılsa, <b>“efendim çok kuvvetli bir mesaj olacak”</b> demiş olmalı.</p>
<p>Lakin pek korkutucu değil.</p>
<p>Daha çok karikatüristlerin alanına giren bir malzeme olmuş.</p>
<p>Ben resmi gördüğümde, <b>“Türkiye ile Suriye arasında mı bir mesele var yoksa Erdoğan’la Esed arasında mı”</b> diye bir aklımdan geçirdim doğrusu.</p>
<p>Bu <b>“özel”</b> bir meseleyse bizi hiç karıştırmasınlar, maşallah ikisi de kalıplı delikanlı, Hatay civarında bir çayırlık alanda güreşsinler, ötekini tuş yapanın memleketi galip ilan edilsin.</p>
<p>Bizim başbakan, heykelden, kürtajdan, camiden, tayyareden, sezaryenden, nüfus planlamasından kısacası herşeyden sorumlu bir başbakan.</p>
<p>Bunca işinin arasında da Kürt meselesiyle, Alevi sorunuyla, Kıbrıs’la, anayasayla pek ilgilenemiyor anladığım kadarıyla.</p>
<p>O, her şeyi bilen, her şeyi yapan bir <b>“başkan baba”</b> olmak istiyor.</p>
<p>Valla, gönüldür, ister.</p>
<p>O da bunu istiyor işte.</p>
<p>Suriye’yi korkutmak için tayyareye mi binilecek, o biniyor; kadınların çocuklarını doğurup doğurmayacağı konusunda biri karar mı verecek, o veriyor; yakında kendisinin ameliyathanelerde yüzünde deniz yeşili bir maskeyle sezaryenlere katılıp, doğrusunun nasıl yapılacağını göstermesini de bekliyoruz.
                                    	<br/><br/>
<a class="lnk2" href="/web/20130525022335/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr/ahmet-altan/makale-hurkus.htm), [web.archive.org (arşiv bağlantısı)](http://web.archive.org/web/20130525022335/http://www.taraf.com.tr/ahmet-altan/makale-hurkus.htm)
