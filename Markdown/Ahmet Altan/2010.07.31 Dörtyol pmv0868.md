# Dörtyol

*Ahmet Altan 31.07.2010*

<div class="yazi"><p>Hatay Dörtyol’da, Passat marka bir arabadan açılan ateş sonucunda dört polis hayatını kaybetti biliyorsunuz.<br/><br/>Saldırganlar kaçtı.</p>
<p>Saldırıyı PKK üstlendi.<br/><br/>Arkasından Ülkücü gençler hareketlendi, Kürt mahallesini basmaya kalktı.<br/><br/>Ortalık birbirine girdi.<br/><br/>Bir anda ülke bir “iç savaş” görüntüsüne büründü.<br/><br/>Şimdi bunlar “bilinen”, söylenen, görünen gerçekler.<br/><br/>Ve, dün çok tuhaf gelişmeler yaşandı.<br/><br/>Vakit Gazetesi, saldırıda kullanılan aracın, bölgedeki küçük bir beldenin MHP’li belediye başkan vekiline ait olduğunu açıkladı.<br/><br/>Ardından “İskenderun.org” isimli bir internet sitesinde MHP’li başkan vekili Bestami Kılınç’ın olayla ilgili açıklamaları yer aldı.<br/><br/>Açıklamalar biraz şaşırtıcıydı.<br/><br/>Kılınç, yayla yolunda arabasıyla giderken, “yukardan gelen” sivil giyimli Jandarma İstihbarat elemanlarıyla karşılaşıyor.<br/><br/>Onlarla konuşuyor.<br/><br/>Buradan, Kılınç’ın “sivil giyimli Jandarma istihbarat” elemanlarıyla tanıştığını anlıyoruz.<br/><br/>Sonra yoluna devam ediyor.<br/><br/>“Beş dakika” sonra beş PKK’lı yolunu kesiyor, arabasını gasp ediyor.<br/><br/>İkisi onun yanında kalıyor, diğer üçü arabasını alıp gidiyor.<br/><br/>PKK’lılar Kılınç’a iyi davranıyorlar.<br/><br/>Cep telefonunu alıyorlar.<br/><br/>Dört saat sonra Kılınç’ı serbest bırakıyorlar, telefonunu da iade ediyorlar.<br/><br/>Kılınç hemen “Jandarma istihbaratı” arıyor.<br/><br/>Buradan da anlıyoruz ki Kılınç “istihbaratçıları” sadece tanımıyor, onların telefonlarını da biliyor.<br/><br/>Şimdi, hikâyenin bu “biçimi” bile yeterince tuhaf.<br/><br/>Jandarma istihbaratçıları çok iyi tanıyan bir MHP’li, yayla yolunda önce istihbaratçılara, beş dakika sonra da PKK’lılara rastlıyor.<br/><br/>Biz bu haberi konuşurken Mehmet Baransu geldi.<br/><br/>Onun elinde bu olayla ilgili “resmi rapor” vardı.<br/><br/>Ve, resmi raporda anlatılanlar Kılınç’ın “anlattıklarından” biraz farklıydı.<br/><br/>Evet, Kılınç’la Jandarma İstihbaratçılar, “arabası” gasp edilmeden önce görüşmüşlerdi ama bu bir “tesadüf” sonucu olmamıştı.<br/><br/>Rapor, üç Jandarma istihbarat elemanının Isuzu marka bir arabayla, Kılınç’ın bulunduğu maden ocağına gittiğini, orada Kılınç’la görüştüğünü söylüyordu.<br/><br/>İstihbaratçılar ayrıldıktan biraz sonra Kılınç da arabasıyla yola çıkmış ve arabası PKK’lıların eline geçmişti.<br/>Kılınç, gerçeği saptırarak anlatmıştı basına.<br/><br/>İstihbaratçıların kendisini görmeye geldiklerini saklamıştı.<br/><br/>O istihbaratçılarla ne tür bir ilişkisi olduğunu, onları nerden tanıdığını, telefon numaralarını nasıl bildiğini de söylememişti.<br/><br/>Polislere yapılan saldırının “hazırlık” aşamasında birden JİTEM çıkıyordu karşımıza.<br/>Jandarma istihbaratla çok yakın ilişkileri olan bir MHP’li çıkıyordu.<br/><br/>Koyu bir “kontrgerilla” gölgesi büyüyordu tablonun içinde.<br/><br/>Daha sonra, Dörtyol’un çıkışında bir başka arabanın içinde üç kişi bir kontrol noktasından kaçmaya çalışırken aralarından biri vuruluyor ve “saldırıyı yapan PKK’lıların yakalandığı” şayiası yayılıyor, ülkücü gençler de ayaklanıyordu.<br/>Dört dörtlük bir “kışkırtma” operasyonuyla karşı karşıyayız bence.<br/><br/>Referandum öncesi, ülkenin “biraz daha demokratikleşmesini” önlemek isteyenler, bütün ülkeyi karıştıracak eylemler düzenlemeye, insanları birbirine kırdırmaya uğraşıyorlar.<br/><br/>Böyle olaylarda Kürtlerin ya da Türklerin ölebileceği ihtimaline de hiç aldırmıyorlar.<br/><br/>Şu anda gözleri kararmış durumda.<br/><br/>Ama Türkiye’nin bir şansı var, bu olayları çok fazla yaşadığımız için belli bir tecrübe birikimi oluşmuş, gerçekler çok <br/>süratli bir biçimde ortaya çıkıyor.<br/><br/>“Askeri bir yönetim” getirebilmek için el ele verip kışkırtıcılık yapanlar deşifre oluyor.<br/><br/>Dörtyol olayı “kontrgerilla”nın hareketlendiğini gösteriyor.<br/><br/>12 Eylül, “sağcı ve solcu” gençleri alçakça kullanmış, onları birbirine öldürtmüştü.<br/><br/>Şimdi birileri, aynısını Türk ve Kürt gençlerle denemeye çalışıyor.<br/><br/>Bütün “öfkeli” Kürtlerle Türklerin, öfkelerine kapılmadan önce durup bir düşünmesinde yarar var.<br/><br/>Hiç unutmasınlar ki, böyle alçaklıkların “oyuncağı” olmaktansa, bu alçaklıkları önleyecek bir aklın parçası olmak çok <br/>daha onurlu ve haysiyetli bir iştir.<br/><br/>ahmetaltan111@gmail.com<br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-dortyol.htm), [web.archive.org (arşiv bağlantısı)](http://web.archive.org/web/20100802235841/http://www.taraf.com.tr:80/ahmet-altan/makale-dortyol.htm)
