# Tecavüz

*Ahmet Altan 10.11.2010*

<div class="yazi"><p>Büyük ve sistemli kötülüklerle mücadele etmek nispeten kolaydır.</p>
<p>Bir hedef vardır, bir amaç vardır, kiminle, ne için dövüşeceğiniz bellidir.</p>
<p>Belli riskleri göze aldığınız zaman bu kavgaya girer, sonuca da ulaşırsınız.</p>
<p>Ama ya hayatın dokusuna sızmış, her yana yayılmış, ele geçmeyecek kadar gündelik yaşamın parçası olup <b>“sıradanlaşmış”</b> kötülükle nasıl mücadele edeceksiniz?</p>
<p>Sistematik kötülüklerle savaşırken <b>“vicdanlı”</b> taraftarlar bulabilirsiniz ama bu <b>“sıradan”</b> kötülüklere karşı çıktığınızda, vicdanların gündelik alışkanlıklarla köreldiğini fark edersiniz.</p>
<p>Bir İngiliz annenin Fethiye’deki bir hastanenin başhekimine yazdığı bir mektubu yayımlıyoruz bugün.</p>
<p>Ünlü bir sanatçı olan anne, bütün acısına rağmen inanılmaz bir incelikle, hatta neredeyse <b>“kızının”</b> karşılaştığı o <b>“sıradan kötülüğü”</b> de anlamaya çalışarak yazmış mektubunu.</p>
<p>Mektubu yazan Rosemary Hardy’nin 22 yaşındaki kızı Fethiye’de yaşıyor.</p>
<p>Bir gece kızın evine giriyor birisi ve kızın ırzına geçiyor.</p>
<p>Olaydan sonra kız, arkadaşlarıyla birlikte polise gitmiş.</p>
<p>Polisler nazik ve anlayışlı davranmışlar.</p>
<p>Kızı hastaneye götürmüşler.</p>
<p>Annenin şikâyet ettiği o <b>“sıradan kötülük”</b> de hastanede ortaya çıkmış.</p>
<p>Kız, bir kadının başına gelebilecek en korkunç felaketlerden birini yaşamış.</p>
<p>Evine girmişler, uykudayken ağzını kapatmışlar, üstünü başını parçalamışlar, dövmüşler, ırzına geçmişler.</p>
<p>Kızcağızı saatlerce koridorda bekletmişler.</p>
<p>Bu kadar uzun bekletilince tecavüzcünün kimliğini ortaya çıkartacak DNA kontrolü de imkânsızlaşmış.</p>
<p>Kız koridorda beklerken doktorlar hep birlikte yemeğe gitmişler.</p>
<p>Kızla ilgilenmemişler bile.</p>
<p>Bir erkek tarafından saldırıya uğramış olan kızın o anda neler hissettiğine hiç aldırmadan ilk muayenesini bir erkek doktora yaptırmışlar.</p>
<p>Hastanenin kadın jinekologu çok sonra gelmiş.</p>
<p>Sanki kız suçluymuş gibi ona hoyratça davranmış, zaten canı yanan kızın canını muayene sırasında daha da fazla yakmış.</p>
<p>Ne bir gülümseme, ne bir teselli, ne bir yatıştırma çabası.</p>
<p>Anlamsız, insafsız, kötücül bir öfkeyle hırpalamış.</p>
<p>Bir ağrı kesici bile vermemiş.</p>
<p>Sonra ırzına geçilen kıza <b>“alkol muayenesi”</b> yapmışlar.</p>
<p>Sanki kız trafik suçundan hastaneye getirilmiş gibi.</p>
<p>Alkollü olsaydı ne olacaktı?</p>
<p>Tecavüzü hak ettiğini mi düşünecekti doktorlar?</p>
<p>Ya da biz hepimiz, bu ülkede yaşayan insanlar, içki içmiş bir kadının ırzına geçilebileceğine, bunu hak ettiğine mi inanacaktık?</p>
<p>Kızın kanında hiç alkol bulunmayışına <b>“şaşırmış”</b> doktorlar.</p>
<p>Anne, bu durumu da anlayışlı bir sitemle karşılıyor mektubunda:<br/><br/><b>“Fethiye’de gelişigüzel bir hayat sürdüren ve yüksek oranda alkol tüketen bir dizi Batılı kadının yaşadığını ben de üzülerek fark ettim. Ancak lütfen bunun sadece kadınların sorunu olduğu gibi bir yanılgıya kapılmayalım,”</b> diyor.</p>
<p>Fethiye’de yaşayan <b>“yabancı”</b> kadınların bazıları çok içiyor, bizim ahlak ölçülerimize göre yaşamıyor diye, onların ırzına geçildiğinde doktorlarımız bu kadınlara hoyratça mı davranacak?</p>
<p>Doktorluk böyle bir meslek mi?</p>
<p>Savaşta bile <b>“gerçek”</b> bir doktor, rastladığı yaralı <b>“düşman”</b> askerini tedavi eder, doktorluk budur, onun için bu meslek diğer bütün mesleklerden ayrılan <b>“kutsal”</b> bir yere konur.<br/><br/><b>“Sıradan kötülüğün”</b> parçası olmaz doktorlar, kötüleşmezler, kötü davranmazlar, hastalar arasında ayırım yapmazlar, hastaları ve kurbanları çeşitli nedenlerle <b>“kategorilere”</b> ayırmazlar, önlerinde çaresiz bir şekilde yatan kurbanın kimliğiyle ilgilenmezler, gördükleri, yardıma muhtaç bir <b>“insandır”</b> ve onlar o <b>“insana”</b> yardımcı olmak için yemin etmişlerdir.</p>
<p>Doktorlar bile <b>“sıradan kötülüğün”</b> parçası oluyorsa, içimizdeki kötülük sandığımızdan daha yaygın demektir.</p>
<p>Irzına geçilen kız bir <b>“yabancı”</b> diye ona böylesine kötü davranan doktorlara mesleklerinin gereğinin öğretileceğini, doktorluğa ihanet ettikleri için gerekli cezayı göreceklerini umut ediyorum.</p>
<p>Kızın ırzına geçen adamın hâlâ yakalanmaması ise başka bir aldırmazlığın işareti olarak çıkıyor ortaya.</p>
<p>O kızcağız uzun zaman psikolojik tedavilerden geçecek.</p>
<p>Ama korkarım bizim bu tür <b>“sıradan kötülüklerin”</b> etkisinden kurtulmak için daha da uzun bir tedaviye ihtiyacımız olacak.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-tecavuz.htm), [web.archive.org (arşiv bağlantısı)](http://web.archive.org/web/20101113054333/http://www.taraf.com.tr:80/ahmet-altan/makale-tecavuz.htm)
