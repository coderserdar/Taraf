# Hastalık ve sonrası...

*Ahmet Altan 08.04.2008*

<div class="taraf_structure_2col_1zq">
<div class="margen_n">



 <p>Ciğerlerimde dumanlı bir kumlanma hissettiğimde önce, “çok sigara içiyorum” diye düşündüm.<br/>
“Biraz azaltmalıyım.”<br/>
Akşam eve gittiğimde kaburgalarımın altında ince bir titreme dolaşıyordu.<br/>
“Ben üşütüyorum galiba” dedim.<br/>
Yarım saat sonra iki battaniyenin altında ter içinde titriyordum.<br/>
Kor ateşten kemikli bir el beynimi avuçlamış sıkıyordu, beynim gözlerimden fışkıracak gibiydi.<br/>
Günlerce öyle ağrılarla kıvranarak yattım.<br/>
Gazetenin içinde bir kasırga gibi dolaşan “virüs” beni de yakalamış, çocukların neredeyse yarısıyla birlikte beni de yatağa çarpmıştı.<br/>
Hayatımda böyle hastalandığım azdır.<br/>
Yirmi yıl kadar önce böyle bir kere daha yıkıldığımı hatırlıyorum.<br/>
O ateşler ve ağrılar içinde olmayan sesler duyuyordum.<br/>
Sanki başucumda biri konuşuyormuş gibi.<br/>
Başımı kaldırıp baktığımda kimse olmadığını görüyordum.<br/>
Bir ara, “Anayasa mahkemesi AKP iddianamesini görüşmeyi kabul etti” diye bir laf duydum.<br/>
Karaya vurmuş bir balina görüntüsü geldi gözlerimin önüne.<br/>
“İntihar ediyorlar” diye geçirdim aklımdan.<br/>
Sonra gene dalmışım.<br/>
Biraz toparlanıp da ateşim bir iki derece düşünce, “Ne oldu” diye sordum.<br/>
Mahkeme iddianameyi kabul etmişti gerçekten.<br/>
Bir ülke düşünün ki o ülkenin “rejimi” parlamentodaki dört partiden ikisini kapatmayı düşünüyordu.<br/>
Kapatılmak istenen AKP ile DTP’nin toplam oyu ise yüzde elli beş civarındaydı.<br/>
Yeryüzündeki hiçbir rejim, hiçbir sistem, hiçbir diktatör kendi halkının yarısından fazlasıyla kavga edemez.<br/>
Ne Stalin yapabilir bunu, ne Hitler, ne Mussolini, ne Franko...<br/>
O insanları ikna etmeye çalışırlar.<br/>
Desteklerini almak için uğraşırlar.<br/>
Bizde ise sistem, halkın yarısından fazlasının oyuyla Meclise girmiş iki partiyi tasfiye etmeye çalışırken, o partilerin taraftarlarını ikna etmeye uğraşmıyordu.<br/>
Yalandan bile olsa vaatlerle o insanları yanına çekmeye çabalamıyordu.<br/>
Yalan vaatlerde bile bulunabilecek durumda değildi.<br/>
Halkının yüzde elli beşini ikna etmek değil “yenmek” istiyordu, burnunu sürtmek, “senin bir önemin yoktur” demek...<br/>
Bu, imkânsızdır.<br/>
Bunu deneyen sistem intihar eder.<br/>
Bugün de görebildiğim kadarıyla Türkiye’de tükenen bir rejimin intiharını seyrediyoruz.<br/>
Artık, rejime hükmedemeyeceğini, ne yalanla, ne vaatle halkını yanına çekme ihtimali bulunduğunu anlayan bir zümre, “benim olmayacaksa kimsenin olmasın” diyerek ülkeyi çökertme planlarını devreye sokuyor.<br/>
Ülkenin içine yerleştirilen Ergenekon isimli “saatli bomba” önemli ölçüde ele geçirildiği için o bomba patlatılamamıştı.<br/>
?imdi andıçlarla, sokak çocuklarına attırılan Molotof kokteylleriyle, üniversitelerde çıkartılan olaylarla, sakallı provokatörlerle son denemelerini yapıyorlar.<br/>
Bela, kolayından bitmeyecek.<br/>
Bu açık.<br/>
Ama bu rejim bir daha geriye dönemeyecek, bu da açık.<br/>
Rejim, kendi halkından neredeyse tümüyle koptu.<br/>
Ve, barışma umudu da kalmadı.<br/>
Uzun vadede kavgayı kazanma ihtimali de yok.<br/>
Ülkenin, her yanına bubi tuzakları gömülmüş bu rejimin içinde patlamalarla hırpalanmasını önlemenin tek yolu, derhal yeni ve temiz bir alana doğru hareketlenmek, “demokrasi ve hukukla” çerçevesi çizilmiş yeni bir rejime geçmek.<br/>
Bunu da ancak gelişmiş dünyayla ve o dünyanın evrensel değerleriyle bütünleşerek yapabiliriz.<br/>
Bu rejimle uyuşmaya kalkmak, büyük bir intiharın ve yokoluşun parçası olmaktan başka bir manaya gelmeyecek.<br/>
Bundan sonra bu rejimden “zorbalık” dışında bir şey göremeyiz.<br/>
Halkıyla kavga eden bir rejim zorbalıktan başka neye sığınabilir ki?<br/>
Türkiye, elindeki kadrolarla bu eski rejimin tuzaklarından sıyrılıp evrensel dünyanın parçası haline gelebilecek mi peki?<br/>
Eğer gelemezsek, bu bitmiş rejimin içinde çok çalkalanır, çok kanarız.<br/>
Bir an önce buradan kurtulmalıyız.<br/>
Bir dönem bitti.<br/>
Ama yenisi de başlamadı.<br/>
En tehlikeli yerdeyiz.<br/>
Kandan ve kıyımdan kurtulabilmek için hızlı, çok hızlı hareket etmek zorundayız.<br/>
Bu ülkeyi bir an önce huzura kavuşturmanın başka bir çaresi yok gibi gözüküyor.<br/>
İntihar etmeye çalışan bir rejimle yüz yüze durmak, bir toplumun başına gelebilecek en büyük felaketlerden biridir çünkü.<br/>
<br/>
08.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/323.htm), [web.archive.org (arşiv bağlantısı)](http://web.archive.org/web/20090905085810/http://www.taraf.com.tr:80/makale/323.htm)
