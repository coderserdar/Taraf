# Yüz yıllık temizlik

*Ahmet Altan 26.07.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bu toplum neredeyse bir asır boyunca devletin içine saklanmış katillerin cinayetlerini sessizce seyretmek zorunda kaldı.</p><br/>
<p>Geçen yüzyılın başında Balkan ülkelerindeki ulusal bağımsızlık hareketlerine karşı Osmanlı zabitlerinin başlattığı “faili meçhul” cinayet alışkanlığı bir daha iyileşmedi.</p><br/>
<p>“Devletin çıkarı” için adam öldürme neredeyse “kutsal bir gelenek” olarak benimsendi.</p><br/>
<p>Hukuku yok sayan cinayetlerin devletin çıkarına olmadığı, aksine devleti bir suç örgütüne dönüştürdüğü, yolsuzluklara yol açtığı, adaleti yok ettiği hiç düşünülmedi.</p><br/>
<p>Balkanlar’da insanlar bu zihniyetle öldürüldü.</p><br/>
<p>Osmanlı’nın son döneminde iktidarı ele geçiren İttihatçılar’ın muhalifleri bu zihniyetle sokaklarda vuruldu.</p><br/>
<p>İttihatçılar’ın istihbarat örgütü Teşkilat-ı Mahsusa tarafından düzenlenen Ermeni soykırımı bu anlayışın sonucuydu.</p><br/>
<p>Ali Şükrü Bey’i bu geleneğin cumhuriyetin içine doğru uzanmaya başlayan gölgesi öldürdü.</p><br/>
<p>Komünist Mustafa Suphi’yi bu gelenek boğdurdu.</p><br/>
<p>Üniversite gençliği bu alışkanlıkla kışkırtılıp ölüme gönderildi.</p><br/>
<p>Bu alışkanlık sonucu binlerce Kürt fail-i meçhul cinayetlerin kurbanı oldu.</p><br/>
<p>Türk aydınları bu anlayış sonucu suikastlara uğradı.</p><br/>
<p>Susurluk böyle kuruldu.</p><br/>
<p>Ergenekon devletin içine kadar böyle yayıldı.</p><br/>
<p>Bu ağır ve kanlı suçlardan dolayı bazı katiller tek tek yargılansa da hiçbir zaman bu zihniyet topluca sanık sandalyesine oturtulmadı.</p><br/>
<p>Bu anlayıştan ve bu anlayışın devlet içindeki temsilcilerinden hesap sorulmadı.</p><br/>
<p>Hesap sorulabileceği akla bile getirilmedi.</p><br/>
<p>Hukuku ve demokrasiyi reddeden cumhuriyet alabildiğine kirletildi.</p><br/>
<p>Şimdi ilk kez ciddi bir davayla karşı karşıyayız.</p><br/>
<p>İlk kez hukuk, bu İttihatçı zihniyetin mirasçılarını mahkeme salonuna getiriyor.</p><br/>
<p>Ergenekon davasının açılabilmesi, bu davayla ilgili olarak emekli generallerin tutuklanabilmesi bile bu cumhuriyet için büyük bir adım.</p><br/>
<p>“Devlet adına” işlendiği söylenen cinayetlerin de bir cezası olabileceğini bu toplum belki de ilk kez düşünüyor.</p><br/>
<p>Gerçek bir devlette, “devlet adına cinayet” diye bir kavramın olamayacağını, devletin görevlilerinin de hukuka uymak zorunda olduğunu yüz yıllık bir dönemden sonra şimdi fark ediyoruz.</p><br/>
<p>Yüz yıl süren İttihatçı cinayet geleneği, şimdi cumhuriyetin ve devletin hücrelerinden siliniyor.</p><br/>
<p>Arınıyoruz.</p><br/>
<p>Bu çok da kolay olmayacak elbette.</p><br/>
<p>Ama bu konularda ilk adım en zor adımdır ve o adım atıldı.</p><br/>
<p>“Devlet adına cinayet” geleneğinin işlediği suçlara yer veren Ergenekon iddianamesini okumak bile insanı derinden sarsıyor.</p><br/>
<p>“Devlet ve laiklik” adına hareket eden bu güçler, iddianameye göre öncelikle “laiklere” saldırmışlar.</p><br/>
<p>Danıştay’ı basıp bir yargıcı öldürmüşler.</p><br/>
<p>Cumhuriyet Gazetesi’ni bombalamışlar.</p><br/>
<p>Bu işleri de emekli askerler örgütlemiş.</p><br/>
<p>İnsanları korkutup bir “darbeye” razı edebilmek için yapmışlar bunları.</p><br/>
<p>İddianameyi tam ayrıntılarıyla inceleme fırsatını henüz kimse bulamadı.</p><br/>
<p>Ama bakabildiğimiz, görebildiğimiz kadarıyla epeyce kanıt var ortada.</p><br/>
<p>Sanıklar arasındaki konuşmaların kasetleri dosyalara eklenmiş.</p><br/>
<p>Tanıklar bulunmuş.</p><br/>
<p>Sanırım, “devlet adına cinayet” işlemenin cezasız kalacağına inanan bir geleneğin bugünkü temsilcileri, bu inanca kendilerini fazlaca kaptırarak delilleri ve bağlantıları saklamak için büyük bir çaba göstermemişler.</p><br/>
<p>Yüz yıldır sürüp giden bir öldürme alışkanlığının bir gün aniden suça dönüşebileceği, hukukun bu devletin bir yerlerinden çıkabileceği hiç akıllarına gelmemiş.</p><br/>
<p>Bu davanın sonuçları ne olur, kim suçlu çıkar, kim beraat eder bilmiyoruz.</p><br/>
<p>Ama sadece bu dava bile, bu cumhuriyetin artık kendisini suçtan arındırma iradesini gösterdiğini, bu devletin içinde “temiz bir cumhuriyeti” arzulayanların bulunduğunu ortaya koyuyor.</p><br/>
<p>Bundan sonra artık kimse kolay kolay “devlet adına adam öldüremez” bu ülkede.</p><br/>
<p>Bunun hukuki bir sonucu olabileceğini tarihimizde ilk kez bu kadar berrak bir şekilde algılıyoruz.</p><br/>
<p>Biz seksen beş yıllık cumhuriyet tarihinde gerçek bir devlet olamadık.</p><br/>
<p>Devletimsi bir şey olduk sadece.</p><br/>
<p>Çünkü hukuksuz devlet olmaz.</p><br/>
<p>Toplumsuz devlet olmaz.</p><br/>
<p>Biz hukuku ve halkı hep devletin dışında tuttuk.</p><br/>
<p>Devletin içinde olanların cinayetler işlemesine göz yumduk.</p><br/>
<p>Şimdi gerçek bir devlet, gerçek bir cumhuriyet olabilme şansıyla karşı karşıyayız.</p><br/>
<p>Bu devlet, “devlet adına cinayet işleme” alışkanlığını genlerinden silebilirse, hukukun, demokrasinin yolu açılacak.</p><br/>
<p>Toplum, kendi devletine sahip çıkabilecek.</p><br/>
<p>İnsanlar, öldürülme korkusu olmadan fikirlerini söyleyebilecek.</p><br/>
<p>Ergenekon davasının açılabilmesi bile bu ülke için büyük bir gelişme.</p><br/>
<p>Tarihimizde bir benzeri olmayan bir olaya tanıklık ediyoruz.</p><br/>
<p>“Devlet için işlenen cinayetleri” savunanlar, Ergenekon’un “avukatlığını” yapanlar, bu olayı küçümseyerek hukukun önünü kesmeye gayret edenler biraz zorlanacak.</p><br/>
<p>Ama insanlarımız yaşama özgürlüğüne kavuşacak.</p><br/>
<p>Yüz yıllık “öldürme” geleneği sona eriyor.</p><br/>
<p>Şimdi “yaşatma” geleneğinin bu topluma yerleşeceğini umut edebiliriz.</p></font><font face="Times New Roman TUR" size="1"><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1349.htm), [web.archive.org (arşiv bağlantısı)](http://web.archive.org/web/20090905084241/http://www.taraf.com.tr:80/makale/1349.htm)
