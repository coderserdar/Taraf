# Bir tuhaflık var

*Ahmet Altan 06.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Mustafa Kemal’in o ünlü sözünün tam tersine inanırım ben.</p><br/>
<p>Bence, “Söz konusu insan hayatıysa gerisi teferruattır.”</p><br/>
<p>Bir askerle yazar arasındaki doğal farktır bu.</p><br/>
<p>Askerler yazarlar gibi düşünürlerse tek bir savaş bile kazanamazlar ama yazarlar askerler gibi düşünürlerse o zaman da toplumun bireylerini savunacak pek kimse kalmaz.</p><br/>
<p>Ve, insan hayatı önemsizleşir.</p><br/>
<p>Bizim toplumumuz, yazarlardan ziyade askerlerin görüşlerini benimsemeye yatkın durur.</p><br/>
<p>Çoğunluk kendini asker gibi hissedip “vatanı” savunmaya çalışır ve insan hayatına pek özen göstermez.</p><br/>
<p>Herkesin vatanı “savunmaya” koştuğu ülkemizde herkes biraz sahipsizdir bu yüzden.</p><br/>
<p>Herkes her an bir kurban haline dönüşebilir.</p><br/>
<p>Biliyorsunuz, Güngören’de korkunç bir katliam yaşandı.</p><br/>
<p>İnsanın insanlığından utanacağı bir alçaklıkla bir saldırı düzenlendi.</p><br/>
<p>Bu saldırının faillerini yakalamak, hem saldırıların tekrarını önlemek hem de toplumdan “böylesine nefret eden” güçlerin kimliğini öğrenmek açısından çok önemliydi.</p><br/>
<p>Bu saldırıdan sonra birileri yakalanıp tutuklandı.</p><br/>
<p>Hükümet “faillerin” yakalandığını söyledi, gazeteler “bombacının” insanı öfkeden çıldırtacak ifadeler verdiğini yazdı, “bombacının” hücre evinde ele geçtiği söylendi, Kandil’de eğitildiği, Silopi’den giriş yaptığı da iddialar arasındaydı.</p><br/>
<p>“Bombacının” resmi de yayınlandı.</p><br/>
<p>Ama sonraki gelişmeler kuşku vericiydi.</p><br/>
<p>Mahkeme sanıklara bombayla ilgili bir şey sormamıştı.</p><br/>
<p>Sanıklar “bomba atmaktan” değil “örgüt üyeliğinden” tutuklanmıştı.</p><br/>
<p>“Bombacı”, bir tekstil atölyesinde çalışan bir işçiydi.</p><br/>
<p>Patronu “beş yıldır yanında çalıştığını, hiç yurt dışına gitmediğini” söylüyordu.</p><br/>
<p>Yakalandığı ev “hücre evi” değil “ailesinin” eviydi.</p><br/>
<p>Ailesiyle birlikte yaşıyordu.</p><br/>
<p>Gazetelerde yazılanlarla “bombacının” hayatı birbirine benzemiyordu.</p><br/>
<p>Bütün bunlara rağmen bu sanık bombacı olamaz mı?</p><br/>
<p>Olabilir.</p><br/>
<p>Ama olmama ihtimali de var mı?</p><br/>
<p>Var.</p><br/>
<p>Hükümet, İçişleri Bakanı, savcı, polis ve pek inandırıcı olmayan yayınlar yapan medya, bu insanın “suçluluğunu” gösteren kuvvetli kanıtları ortaya koymalı.</p><br/>
<p>Hürriyet Gazetesi, “bombacının” poliste “patlattım, seyrettim” dediğini yazdı, polis böyle bir ifade olmadığını söylüyor.</p><br/>
<p>Böyle bir ifade var mı, yok mu?</p><br/>
<p>Varsa, polis neden “var” demiyor?</p><br/>
<p>Yoksa, gazete neden böyle bir manşet attı?</p><br/>
<p>Amaç ne?</p><br/>
<p>Bu “bombacı” Kandil’de eğitim görüp Silopi’den giriş yaptı mı?</p><br/>
<p>Eğer Kandil’de kalıp Silopi’den ülkeye giriş yaptıysa, “bombacının”, kendisi de poliste on üç saat ifade veren patronu niye “beş yıldır hep yanımdaydı” diyor?</p><br/>
<p>Eğer Kandil’e hiç gitmediyse bu “söylentileri” kim yayıyor?</p><br/>
<p>Ne maksatla yayıyor?</p><br/>
<p>Gerçek suçlular bu yakalananlarsa, mesele yok.</p><br/>
<p>Hükümet, polis ve onlarla birlikte hareket eden medya kesin açıklamalar yapar ve durumu anlarız.</p><br/>
<p>Ama ya bu yakalananlar gerçek “bombacılar” değilse?</p><br/>
<p>O zaman “asıl suçluları” saklamak için birileri feda ediliyor demektir.</p><br/>
<p>Tabii insanın aklına “gerçekleri saklıyorlar mı” sorusuyla birlikte “gerçekleri neden saklıyorlar” sorusu da geliyor.</p><br/>
<p>“İşin içinde bir bit yeniği var” duygusunu kuvvetlendiren bir belirsizlik hâkim bu olaya.</p><br/>
<p>Biliyorum, savunmaktan ziyade suçlamaya yatkın bir alışkanlığımız var.</p><br/>
<p>Kolay suçlayıp, zor savunuyoruz.</p><br/>
<p>Hele suç, “bebekleri de kurban eden” bir katliamsa…</p><br/>
<p>Hele “suçlanan” PKK gibi bir örgütse…</p><br/>
<p>Ses çıkartan fazla bulunmaz.</p><br/>
<p>Suçsuzları rahatça içeri kapatıp olayın üstünü örtebilirsiniz.</p><br/>
<p>Kuşkular çok sorgulanmaz.</p><br/>
<p>Ama biz, “söz konusu insan hayatıysa gerisi teferruattır” diyenlerdeniz.</p><br/>
<p>Bu insanların suçlarını net biçimde ortaya çıkaran kanıtlara ihtiyaç olduğuna inanıyoruz.</p><br/>
<p>Bu kadar çok kuşkunun bir arada bulunduğu yerde netliğe ve açıklığa ihtiyaç var.</p><br/>
<p>Hükümetin açıklamaları inandırıcı değil.</p><br/>
<p>Fazla muğlak.</p><br/>
<p>Gazetelerin iddialarının somut bir temeli henüz bulunamıyor.</p><br/>
<p>Mahkeme sanıkları “örgüt üyeliğinden” tutukluyor.</p><br/>
<p>Mahkemede sorular ve savunmalar hep “üyelik” üstüne.</p><br/>
<p>Hem suçsuz olma ihtimali bulunan insanların bir haksızlığa uğramaması, hem bu olayın üstünün kapatılmaması, hem de gerçek suçluların bulunması için hep birlikte “ne oluyor” sorusunu sormalıyız bence.</p><br/>
<p>Çünkü tuhaf bir şeyler oluyor.</p><br/>
<p>Çok fazla yalan haber ve belirsizlik karıştı bu işe.</p><br/>
<p>Onca masum insanın öldüğü bir olayı aydınlığa çıkarmalıyız.</p><br/>
<p>Onları kurtaramadık ama başkalarını kurtarmak için “gerçek suçluları” mutlaka bulmalıyız.</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1473.htm), [web.archive.org (arşiv bağlantısı)](http://web.archive.org/web/20090905084321/http://www.taraf.com.tr:80/makale/1473.htm)
