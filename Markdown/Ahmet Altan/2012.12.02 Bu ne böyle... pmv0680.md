# Bu ne böyle...

*Ahmet Altan 02.12.2012*

<div class="yazi"><p>Bir başbakanın uçağındaki anısını yazan Yalçın Doğan’ın anlattıklarını okuyunca bir sigara yaktım.</p>
<p>O dönemin başbakanı Tansu Çiller, o sıralarda <i>Hürriyet</i> Genel Yayın Yönetmeni olan Ertuğrul Özkök’e <i>Hürriyet</i>’in manşetini gösterip <b>“Bu ne böyle”</b> demiş.</p>
<p>Başbakan Çiller çok sinirli bir şekilde sormuş bu soruyu.</p>
<p>Özkök, <b>“Ben bu uçakta sizin davetliniz olarak bulunuyorum. Ben de size cevap vermek zorunda kalırsam, o zaman başbakan-gazeteci ilişkisi dışına çıkmış oluruz”</b> demiş.</p>
<p>Özkök, bu küstahça soruya tam hak ettiği cevabı vermemiş olsa da gene de çok ezilmemiş.</p>
<p>Eğer bu duruşunu <i>Hürriyet</i>’in genel yayın yönetmeni olarak generaller karşısında da koruyabilseydi belki de Türkiye’nin kaderi başka türlü olurdu.</p>
<p>Ama burada konumuz Özkök değil.</p>
<p>Türkiye denen bu tuhaf memlekette gazeteci-başbakan ilişkisinin garabeti konumuz.</p>
<p>Bir başbakan hangi cüretle bir genel yayın müdürüne ya da bir yazara <b>“bu ne böyle”</b> diyebilir?</p>
<p>Bu haddini bilmez cüreti nereden bulur?</p>
<p>Tabii medyanın kendini <b>“kapıkulu”</b> olarak gören ezikliğinden bulur.</p>
<p>Karşınızdakinin size nasıl davranacağını siz belirlersiniz.</p>
<p>Başbakanların <b>“bu ne böyle”</b> diyebileceği gazeteciler vardır, başbakanların karşısında saygı sınırının bir milim dışına çıkamayacağı gazeteciler vardır.</p>
<p>Gelişmiş bir ülkede bir gazetenin herhangi bir yöneticisine ya da yazarına böyle bir soru sormak herhangi bir başbakanın aklından bile geçemez zaten de, o ülkelerde en genç, en yeni bir muhabire bile bir başbakan, bir bakan, bir general böyle bir soru soramaz.</p>
<p>Böyle bir küstahlığın bedelini çok ağır ödeyeceğini bilir.</p>
<p>Çünkü başbakanların gazetecilere böyle sorular sorabileceği bir ilişki biçimi yoktur gerçek gazetecilikte.</p>
<p>Soru sormak gazetecilerin işidir, hesap vermek de başbakanların işi.</p>
<p>Başbakan dediğimiz insan halkın oylarıyla, halka hizmet etmek ve hizmetlerindeki aksaklıkların hesabını vermek üzere o koltuğa oturur, o başbakanın maaşını da halk öder.</p>
<p>Başbakan, halkın hizmetlisidir.</p>
<p>Patron, oyunu ve parasını veren halktır.</p>
<p>Gazeteci de parlamentoyu, hükümeti, başbakanı, bakanları, sivil ve asker bürokratları halk adına izler, aksaklıkları halka bildirir, o aksaklıkların düzeltilmesini ister.</p>
<p>Bu aksaklıkların ortaya çıkması, hiçbir hatanın ya da yolsuzluğun gizli kalmaması, halkın bütün gerçekleri öğrenmesi için de gazeteci herkese soru sorar.</p>
<p>Başbakanlar, <b>“sen neden bir hatayı ortaya çıkarıyorsun”</b> diyemez, <b>“bu ne böyle”</b> diye bir manşetin hesabını soramaz.</p>
<p>Türkiye’deki ilişki ise bunun tam tersi.</p>
<p>Başbakanlara soru soramıyor gazeteciler, başbakanlar gazetecilere hesap soruyor.</p>
<p>Üstelik birçok gazeteci tarafından da bu doğal bulunuyor.</p>
<p>Başbakan’ın <b>“toplumun babası olduğunu”</b> söyleyecek kadar ölçüyü şaşıranlara bile rastlıyoruz.</p>
<p>Seçimlerde bu toplum kendisine bir <b>“baba”</b> mı seçiyor, bu yetmiş milyon insan cami avlusuna bırakılmış çocuk gibi kendine bir baba mı arıyor?</p>
<p>Başbakan <b>“baba”</b> olduğu için toplumu ve gazetecileri azarlıyormuş.</p>
<p>Başbakan <b>“baba”</b> olduğu için değil, medyada kendini azarlatmayacak bir haysiyet olmadığı için gazetecileri azarlayabiliyor.</p>
<p>Yıllarca generaller azarladı bu gazetecileri, yıllarca generaller emir verdi gazetecilere, şimdi de başbakandan azarı işitip, başbakandan emir alıyorlar.</p>
<p>Bakın Türkiye’deki gazetelerle televizyonlara.</p>
<p>Kimleri bir başbakan ya da bir general azarlayabilir, kimlere <b>“bu ne böyle”</b> diye hesap sorabilir, kimlere böyle soru soramaz bir bakın.</p>
<p>Azarlanabilecek, emir alacak adamlar <b>“gazeteci”</b> değildir, adam olduklarından bile kuşkuluyum.</p>
<p>Onlar kapıkuludur.</p>
<p>Amacı halk adına aksaklıkları ortaya çıkarma olan gazetecilik mesleğine ihanet eden insanlardır.</p>
<p>Başbakan tarafından azarlanabilecek olanlara, azarlananlara, azarlar karşısında boynunu büküp arsızca sırıtanlara inanmayın.</p>
<p>Başbakanların azarlarını, terbiyesizliklerini, haddini bilmez küstahlıklarını, yazarları işten attırmaya çalışan zorbalıklarını <b>“doğal”</b> bulup, buna karşı çıkan gazetecilere şaşanlar, başbakanı değil de karşı çıkanları eleştirenler gazetecilikten vazgeçip <b>“şamar oğlanlığını”</b> kendilerine layık görmüş insanlardır.</p>
<p>Doğruları, gerçekleri söyleyemez onlar.</p>
<p>Amaçları halkı kandırıp başbakana yaranmaktır.</p>
<p>Başbakan tarafından azarlanabilen, bunu da doğal karşılayan gazeteci, mesleğine ihanet eden biridir.</p>
<p>Hiç unutmayın ki hainlerden kimseye bir fayda gelmez.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-bu-ne-boyle.htm), [web.archive.org (arşiv bağlantısı)](http://web.archive.org/web/20131107160957/http://www.taraf.com.tr/ahmet-altan/makale-bu-ne-boyle.htm)
