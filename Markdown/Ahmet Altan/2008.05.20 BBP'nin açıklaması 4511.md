# BBP’nin açıklaması

*Ahmet Altan 20.05.2008*

<div class="taraf_structure_2col_1zq">
<div class="margen_n">



 <p>Ben, herkesin her türlü fikri özgürce açıklayabilmesinden yanayım. Bunu ülkenin bütününde sağlama imkânına sahip değilim ama hiç olmazsa kendi sütunumda sağlayabilirim. <br/>
Büyük Birlik Partisi’nin dünkü yazımla ilgili gönderdiği açıklamayı yayınlıyorum. Yalnız biraz uzun tutmuşlar. Onun için ancak sütuna sığdığı kadarını koyabileceğim.<br/>
“Gazetenizin 08 Mayıs 2008 tarihli nüshasında “MHP ve yeni ülkücüler” başlığıyla kaleme aldığınız yazınızda, Sayın Genel Başkanımız Muhsin Yazıcıoğlu, BBP ve Alperen Ocakları hakkında bir kısım değerlendirmeler yapmışsınız. <br/>
Yazınızda ileri sürdüğünüz iddia ve değerlendirmelere katılmamız mümkün değildir. Yazınızın baştan sona bila istisna “görmek istediğiniz gibi görme” önyargısına göre kaleme alındığı ve “kafanızda oluşturduğunuz paranoyalara” kılıf biçme şeklinde tezahür etmiş olduğunu esefle belirtmek isteriz. Genel Başkanımız Sayın Muhsin Yazıcıoğlu’nun bu hususlardaki kamuoyuna yapmış olduğu açıklamalarını, tekziplerini, değerlendirmelerini ve beyanlarını ya hiç takip etmediniz ya da göz ardı ediyorsunuz. <br/>
Çeşitli gazetelerde özellikle son zamanlarda, BBP ve lideri Sayın Muhsin Yazıcıoğlu ile ilgili ideolojik düşmanlık ürünü, eksik ve saptırılmış bilgilere dayanan, gerçek dışı yazı ve haberlerle karşılaşıyoruz. <br/>
İleri sürdüğünüz iddia ve konularla alâkalı kamuoyu ve şahsınızı bilgilendirme amacıyla bu açıklamayı yaparken, hakkımızda yazacağınız yazı ve haberlerde “objektif gazetecilik kriterlerini” gözeterek sorumlu bir aydın üslubuyla en azından bundan sonrası için bizlerin de değerlendirmelerini almanızı ümit ediyoruz.<br/>
Son yıllarda fazlaca dile getirilen ve adına “derin devlet” denilen yapılanmaları onaylamamızın söz konusu olamayacağını bu vesileyle bir kez daha belirtiyoruz. Kanun dışı, terör yöntemleriyle hareket eden ve şahsi çıkar paydasında birleşen yapılanmaların ne devletimize ne de milletimize hiçbir faydasının olmadığını her zaman dile getirmekteyiz. Kurulduğu günden itibaren BBP, “derin millet”in menfaatleri çizgisinde siyasetini sürdürmektedir. Fakat ne kadar söylesek de bir kısım çevreler bu samimi düşünce ve ifadelerimizi anlamak istemiyor. Israrla birileri tarafından anlaşılmak istenmese de BBP, sivil, şeffaf, Anayasa ve kanunlar çerçevesinde hareket eden, demokrasiyi içselleştirmiş ve ülkemizin hassas meselelerinin nezaketini gözeten bir siyasi partidir. <br/>
Bu kadar net olan bir tavır karşısında partimiz ve liderimiz hakkında ileri sürdüğünüz düşünce ve değerlendirmeleri iyi niyetli ifadeler olarak anlamakta güçlük çekiyoruz. <br/>
Alperen Ocakları ise, Türk gençliğini uyuşturucu, ahlaksızlık ve hedonist yaşantı bataklığından korumak ve kurtarmak amacıyla hareket edip, milli ve manevi değerlerimizi kendisine rehber edinen, demokratik bir sivil toplum kuruluşudur. Gençlerimizin ilgisi ve katılımının her geçen gün artarak büyüdüğü Alperen Ocakları, şimdiye kadar şiddet ve teröre kesinlikle bulaşmamış ve bundan sonra da bulaşmayacaktır. Örnek verdiğiniz bir kısım isimlerin Alperen Ocaklarıyla herhangi bir ilişkisi olmayıp ikincil ilişkilerine bile müsaade edilmeyerek dışlanmışlardır. <br/>
Bir sivil toplum kuruluşu olan Alperen Ocakları, tepkilerini demokratik usulleri ve hukuku gözeterek yapmaktadır. Sakarya’da meydana gelen üzücü hadiselerde de Alperen Ocakları, halkı teskin edici olmuş, olayların büyümesine fırsat vermemiştir. <br/>
Ne BBP’yi ne de Alperen Ocakları’nı şimdiye kadar kimse kullanamamıştır, bundan sonra da hiçbir yapılanma ya da şahıs kullanamayacaktır. Bizler, mazinin ateşten gömleğinde pişerek olgunlaşmış siyasetçileriz. Kimlerin bize ne şekilde tuzaklar kurabileceğini sezecek kadar birikim ve tecrübeye sahibiz. Duygu ve düşüncelerimizi hiç kimsenin istismar etmesine fırsat vermeyeceğimiz gibi bizleri kendi ideolojik saplantılarıyla kategorize etmeye çalışanların ince oyunlarına da gelmeyeceğiz.<br/>
Partimize yönelik milletimizin gün geçtikçe yükselen ilgi ve desteğini çekemeyen çevrelerce organize edildiğini düşündüğümüz bu “karalama kampanyaları” kesinlikle amacına ulaşamayacaktır. Kimsenin partimizin imajını kirletmesine asla müsaade etmeyeceğiz. Tepkilerimizi demokratik usuller içinde ve yasal haklarımızı kullanarak göstereceğiz. <br/>
Kısaca, bizler toplumsal gerilimlerde kesinlikle taraf değiliz. Biz, şiddet ve terörün yerine sevgi ve hoşgörüyü getirmeye çalışan bir dünya görüşünün savunucularıyız. Taraf olduğumuz konular, vatanımızın bölünmez bütünlüğü, doğulusu ve batılısıyla, kuzeylisi güneylisiyle insanımızın huzur ve mutluluğu ve demokrasiyi bütün kurumlarıyla işletebilen güçlü bir devlet düzenidir. <br/>
İdealizm ve tecrübesiyle Genel Başkanımız Sayın Muhsin Yazıcıoğlu, ülkemizin meselelerine hoşgörü ve sevgi perspektifinden yaklaşmaktadır. Tuzak kuranlar boşa uğraşmasın, yönlendirmeye çalışanlar yoktan yere mesai harcamasınlar, BBP ve BBP’liler yürüttüğü demokratik mücadelesinde hiçbir şekilde şiddete bulaşmayarak gerekirse çalıyı dolaşacaktır. <br/>
Yalçın Topçu<br/>
BBP Genel Sekreteri<br/>
<br/>
09.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/555.htm), [web.archive.org (arşiv bağlantısı)](http://web.archive.org/web/20090905090316/http://www.taraf.com.tr:80/makale/555.htm)
