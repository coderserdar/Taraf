# Dönüm noktası

*Ahmet Altan 25.03.2009*

<div class="taraf_structure_2col_1zq">
<div class="margen_n">



 <p>Bizim bu ülkenin işleri biraz “ketçap” usulüdür. <br/><br/>Yıllarca sallarsın sallarsın bir şey olmaz, öyle kımıldamadan durur. <br/><br/>Sonra birden harş diye boşalıverir, hiç çözümlenmeyecek sandığın meseleler bir haftada çözüme kavuşur. <br/><br/>Sanırım şimdi “çözüm” mevsimine girdik. <br/><br/>Olmaz işler oluyor. <br/><br/>Kürtlerin yaşadığı yerlerin adının Kürdistan olduğunu seksen yıldan sonra aniden keşfediverdik. <br/><br/>Şimdi televizyonlarda “Kürdistan” lafından geçilmiyor. <br/><br/>Bizi yıllardır ürküten bu “korkunç” laf aniden doğallaşıp hayatımızın bir parçası oluverdi. <br/><br/>Ardından birden bir “af” lafı çıktı. <br/><br/>Neçirvan Barzani, “af” gerektiğini çıtlattı Cumhurbaşkanı Gül’e, o da “af bizim işimiz, bunu ülke dışında konuşmayız,” diyerek “şu anda” af düşünülmediğini söyledi. <br/><br/>Adalet Bakanı ise “şimdilik” af olmadığını açıkladı. <br/><br/>Ama kullandıkları “zaman” ölçüleri dikkat çekiciydi. <br/><br/>“Şu anda” ve “şimdilik” af düşünülmüyordu ama “bir an sonra” ne olacağı konusunda kesin bir tavır da alınmıyordu. <br/><br/>Büyük bir ihtimalle önümüzdeki ay toplanacak Kürt Konferansı’ndan önce, adı “af” olmayan bir “af” çözümü bulunacak. <br/><br/>Dağdakiler düze indirilip onlara “hayata” karışma fırsatı verilecek. <br/><br/>Zaten Cumhurbaşkanı’nın “kan dinsin” sözleri, Adalet Bakanı’nın “savaş olmasaydı bugün dünyanın en zengin on ülkesinden biri olacaktık” açıklaması, artık “devletin” çözüm için “zihnen” hazır olduğunun açık işaretleri bence. <br/><br/>Benim tahminim, Kürt meselesinin çözümü için bir plan hazırlandı, hatta belki de yapılacaklar “takvime” bağlandı ve ardı ardına açıklamalar gelmeye başladı. <br/><br/>Sanılandan çok daha kısa sürede sorunlar çözümlenirse hiç şaşmam. <br/><br/>Türkiye, bu baharı “barışı” tamamlayarak geçirecek gibi gözüküyor. <br/><br/>Çözüme doğru gittiğimizin başka kuvvetli belirtileri de var. <br/><br/>İlk kez alay komutanı bir Jandarma albayı “faili meçhul” cinayetler nedeniyle gözaltına alındı. <br/><br/>O albayın adı, Cizre ve Diyarbakır’daki JİTEM cinayetlerinin en önemli aktörlerinden biri olarak çeşitli açıklamalarda yer almıştı zaten. <br/><br/>Albaydan sonra onun “ekibinde” bulunmuş itirafçılar da yakalandı. <br/><br/>Ölüm kuyularından çıkan kemik parçalarının hesabının sorulacağı anlaşılıyor. <br/><br/>O kuyulardan çıkanların sorumlusu olarak daha önceden yakalanmış olan “korucular” herhalde önemli bilgiler verdiler. <br/><br/>Elde çok inandırıcı deliller, belgeler, ifadeler olmadan bir albay kolay kolay gözaltına alınamaz. <br/><br/>Anlaşıldığı kadarıyla gözaltına alınan albay, JİTEM’in en önde gelen elemanlarından. <br/><br/>Şemdin Sakık’ın ve Apo’nun sorgularına katılmış. <br/><br/>Böylesine “önemli” bir JİTEM mensubunun gözaltına alınması, şimdi devletin gözlerini JİTEM’e çevirdiğinin, birçok “karanlık” cinayetin hesabının sorulacağının bence çok ciddi bir işareti. <br/><br/>Geçtiğimiz dönemin en karanlık parçalarından birinin JİTEM olduğunu düşünürseniz, nasıl bir temizliğe doğru gidildiğini de rahatlıkla kavrayabilirsiniz. <br/><br/>Albayın gözaltına alınmasına izin verdiği anlaşılan Genelkurmay Başkanlığı, “yeni ve temiz” bir Türkiye için işbirliği yaparsa, bu, adı darbe söylentileriyle, Ergenekon’la, JİTEM’le iyice yıpranan ordunun da temizlenmesi, gerçek bir orduya dönüşmesi ve halkıyla barışması anlamına gelecek. <br/><br/>Ki bu, Türkiye için çok önemli ve çok sevinilecek bir gelişme olur. <br/><br/>Obama’nın Amerika Başkanı seçilmesi, Amerika’nın politikalarını “barış” yönünde değiştirmesi, Obama’nın ilk Avrupa turuna Türkiye’yi dahil etmesi, belli ki bizim iç ve dış politikamızı da derinden etkiliyor. <br/><br/>Çoktandır çözüm bekleyen sorunların çözümüne Obama’nın da bir katkısı var gibi gözüküyor. <br/><br/>Kürt meselesini çözüme doğru götürürken, Ermeni meselesi için de yeni çözümler aranıyor. <br/><br/>Ermenistan sınır kapısının açılacağı, Ermenistan ile dostluk kurulacağı söyleniyor. <br/><br/>Hem komşularıyla, hem kendi halkıyla sorunları olan bir ülkeden, iç barışını sağlamış, komşularıyla dost olmuş bir ülkeye dönüşeceğiz bu gelişmelere bakılırsa. <br/><br/>Bu da, bütün enerjimizi bundan sonra savaşa, kavgaya değil refaha, özgürlüğe harcayacağız demek. <br/><br/>Bunların hepsi ümit verici gelişmeler. <br/><br/>Seksen yıldır “kıpırtısız” duran ketçap şişesi birden boşalıyor. <br/><br/>Bundan sonra Avrupa Birliği’ne “tam üyelik” için gerekli adımlar atmaya gelecek sıra. <br/><br/>Hem devletin dağınık yapısı toparlanacak, hem halkın güvencesi ve refahı artırılacak. <br/><br/>Dünyanın ve Amerika’nın barış aradığı bir dönemdeyiz, bu dönem bize de çok önemli fırsatlar sunuyor. <br/><br/>Fırsatları biz kendiliğimizden kullanmazsak, bize o fırsatları zorla “kullandıracaklar” gibi de bir görüntü var. <br/><br/>Galiba, dünyanın mesajını bu sefer Türkiye iyi algılıyor. <br/><br/>Bu fırsatı kaçırmayacağız sanırım. <br/><br/>Özgürlüğün, zenginliğin, mutluluğun ne olduğunu öğrenmemiz için, bütün bunları yıllardır hepimize “yasak” eden kapı yavaş yavaş açılıyor. <br/><br/>Umarım o kapıdan, bir yerlerimizi çarpmadan geçeriz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4671.htm), [web.archive.org (arşiv bağlantısı)](http://web.archive.org/web/20090905090059/http://www.taraf.com.tr:80/makale/4671.htm)
