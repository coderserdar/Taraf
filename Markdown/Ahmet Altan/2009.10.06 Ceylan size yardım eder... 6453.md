# Ceylan size yardım eder...

*Ahmet Altan 06.10.2009*

<div class="taraf_structure_2col_1zq">
<div class="margen_n">



 <p>Kocaman açtığı gözleriyle Ceylan, bugün bu ülkede “savaşın simgesi” oldu. <br/><br/>Eğer savaş olmasaydı o küçük kız evinin önünde bir mermiyle vurulup parçalanmazdı. <br/><br/>Ceylan, binlerce insanı bizden kopartıp alan bu savaşın en masum ve en unutulmaz kurbanlarından biri olarak çakıldı herkesin hafızasına. <br/><br/>Onun yüzünü ve gözlerini kimse kolay kolay unutamayacak. <br/><br/>Her “savaş” dendiğinde hatırlayacağız onu. <br/><br/>Başbakan Erdoğan, “Kürt açılımından” ve barıştan söz ediyor. <br/><br/>Somut bir söz söyleyemiyor ama bütün toplumu ve geçmişi kucaklayacak konuşmalar yapıyor. <br/><br/>DTP Başkanı Ahmet Türk de barışın olmasını istiyor ama bu isteğini başarılı bir politika haline dönüştürmeyi beceremiyor. <br/><br/>Ne yazık ki Türk’ün partisi, Öcalan’ın defalarca “bu işi benim üstüme yıkmayın siz muhatap olun” demesine rağmen siyaset sahnesinde “barış açılımının” muhatabı olarak güçlü bir şekilde ayakta duramıyor. <br/><br/>Çocuk gibi “büyüklerimle konuşun” deyip kenara çekiliyor. <br/><br/>PKK’yı ya da Apo’yu adres gösteriyor. <br/><br/>Parlamento’da siyasi bir parti varken siyasi meseleleri konuşmak için neden bir muhatap aransın? <br/><br/>Barış, bazen savaştan daha fazla cesaret ve dirayet istiyor. <br/><br/>Ve, bu cesaretle bu dirayet DTP’de yok. <br/><br/>Erdoğan’ın da, AKP’nin de, Ahmet Türk’ün de, DTP’nin de samimiyetle barış istedikleri açıkça görülüyor bence. <br/><br/>Ama “savaş isteyenlerden” çekindikleri için somut adımlar atmakta zorlanıyorlar. <br/><br/>Bir yardıma ihtiyaçları var. <br/><br/>Ben, bugün savaşın simgesi haline gelen Ceylan’ın onlara yardım edebileceğini düşünüyorum. <br/><br/>Fazla bir şey yapmalarına gerek yok. <br/><br/>Erdoğan’la Türk birlikte gidip Ceylan’ın ailesine “başsağlığı” dilesinler. <br/><br/>Ne başka bir söz söylesinler, ne bir açıklama yapsınlar. <br/><br/>Sadece gidip “başınız sağolsun” desinler. <br/><br/>Bence Deniz Baykal’ı da davet etsinler bu ziyareti birlikte yapmak için. <br/><br/>Baykal, “barış” istemiyor biliyorum ama CHP’de samimiyetle barış isteyen, çocukların öldürülmesine karşı çıkan, içi acıyan insanlar var. <br/><br/>CHP’nin tabanı her şeye rağmen MHP’den farklı. <br/><br/>Baykal, evinin önünde vurulup öldürülen bir çocuğun ailesine neden “başsağlığı” dilemediğini tabanına anlatmakta güçlük çeker. <br/><br/>Hiç kimseyi suçlamalarına gerek yok. <br/><br/>Mermiyi kim attı, ne oldu tartışmalarına girmesinler. <br/><br/>Üçü birlikte gidip öldürülen bir çocuğun ailesine “acınız bizim acımız” desinler, yeter. <br/><br/>Bu üç lideri birarada o mezrada düşünün. <br/><br/>Türkiye’nin bütün havası değişir. <br/><br/>Emin olun sadece Türkiye değil bütün dünya dönüp bakar böyle bir jeste. <br/><br/>Baykal, Avrupalı solcular arasında çoktan kaybettiği prestijini yeniden kazanır. <br/><br/>Erdoğan’la Türk, vermek istedikleri mesajları hem ülkelerine hem dünyaya vermiş olurlar. <br/><br/>Savaşın simgesi olan Ceylan “barışın simgesi” olur. <br/><br/>Yapılamaz mı bu? <br/><br/>Üç lider, bir çocuğun ailesine birlikte başsağlığı dileyemez mi? <br/><br/>Bazen bir “jest” bütün sözlerden daha etkilidir, bazen bir “simge” bütün gerçeklerden daha güçlüdür. <br/><br/>Ceylan’dan daha masum bir barış simgesi yoktur yeryüzünde. <br/><br/>O mezraya gidecekler, o kadar. <br/><br/>Bu ziyaret, bütün ülkeyi değiştirir. <br/><br/>Yanılıyor muyum? Değiştirmez mi? <br/><br/>Keşke Deniz Baykal, “hadi” dese, diğer iki lideri o davet etse bu ziyarete, çoktandır kenarında kaldığı siyasete bu jestle güçlü biçimde, barışçı bir lider olarak dönse. <br/><br/>Bu tedirgin ülkeyi bir nebze huzura kavuşturacak jestin öncülüğünü üstlense. <br/><br/>Ne harika olur. <br/><br/>Savaşın bu masum kurbanı, barış için bir türlü yol bulmayanlara yardım edebilecek bir güce sahip bugün. <br/><br/>Gidin onun evine. <br/><br/>Gidin, annesine, babasına, kardeşlerine bir başsağlığı dileyin, aslında bütün ülkenin o çocuğa olan borcunu, ailesinin acısını biraz dindirerek siz ödeyin. <br/><br/>Baykal’ın böyle bir ziyarete katılmasını çok isterim, onun varlığı bu ziyarete başka bir zenginlik ve derinlik kazandırır. <br/><br/>Ama o gitmezse, böyle insani ve önemli bir jestten kaçınırsa, barışa hiçbir şekilde destek olmak istemezse, o zaman Erdoğan’la Türk gitsinler. <br/><br/>Bu ziyaretin yaratacağı insanca ve dostça hava, barışın yolunu açmakta herkese yardımcı olur. <br/><br/>Ceylan’a gidin... Ceylan, size barışı getirir.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/7796.htm), [web.archive.org (arşiv bağlantısı)](http://web.archive.org/web/20091218090638/http://www.taraf.com.tr:80/makale/7796.htm)
