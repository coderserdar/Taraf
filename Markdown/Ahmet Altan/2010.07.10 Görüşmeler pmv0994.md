# Görüşmeler

*Ahmet Altan 10.07.2010*

<div class="yazi"><p>Anlaşılıyor ki çatışmaların en keskin olduğu dönemlerde bile orduyla PKK arasında görüşmeler yapılmış.</p>
<p>Yıldıray Oğur’un yeniden gündeme getirdiği bu görüşmelerin seyrini bir vakitler Med TV’de çalışmış bir yetkilinin kaleminden aktarıyoruz bugün.</p>
<p>İsimler, tarihler, ayrıntılar veriyor.</p>
<p>Bence görüşmelerde eleştirilecek hiçbir yan yok.</p>
<p>Barışı sağlayacak her girişim kutsaldır.</p>
<p>Kim yaparsa yapsın sonuna kadar desteklenmelidir.</p>
<p>Buradaki sorun, görüşmeleri değil.</p>
<p>Sorun, ordu yetkilileri PKK’yla dolaylı ya da dolaysız görüşmelerini ve ilişkilerini sürdürürken, “barış olsun”, “PKK’yla görüşülsün” diyen insanların yargılanması ve hapse atılması.</p>
<p>Onlar görüşürken biz yargılanıyorduk.</p>
<p>Savaşanlar birbirlerini “düşman” olarak görse de bu “düşmanların” ikisi de bu toprakların çocukları.</p>
<p>Neden bu insanların kaderini belirleme hakkı yalnızca orduda?</p>
<p>Neden bu ülkenin insanları, kendi ülkeleri ve kendi insanları hakkında fikirlerini söyleme hakkına sahip değil?</p>
<p>Neden sadece “devletten para” alanlar, bu insanların kaderi hakkında konuşmak yetkisine sahip de, bu “devlete para verenlerin” hiç söz hakkı yok?</p>
<p>Hiçbir gelişmiş ülkede savaş ya da barış kararı orduya bırakılmaz.</p>
<p>Savaşa da barışa da o ülkenin insanlarının seçtiği temsilciler karar verir.</p>
<p>Onların kararları da toplumun özgürce tartışabilmesiyle belirlenir.</p>
<p>Bizde ise durum tam tersine.</p>
<p>Savaşa da barışa da karar verecek olan ordu.</p>
<p>Bu konuda fikirlerini söylemek isteyenler eğer ordunun fikrinden başka bir fikri savunursa ya “hain” ya “düşman”.</p>
<p>Generaller, ülke için neyin iyi olduğunu sadece kendilerinin bildiğine inanıyor.</p>
<p>Başka hiç kimsenin konuşmasından, fikrini söylemesinden hoşlanmıyor.</p>
<p>Hoşnutsuzluğunu da o insanları mahkemelere göndererek, mahkûm ettirerek gösteriyor.</p>
<p>Ve, yirmi beş yıldır bu sorun çözülemiyor.</p>
<p>Bu anlayışla yirmi beş yıl daha çözülemez.</p>
<p>Bu “sadece ben bilirim” anlayışı yalnızca bizim orduya mahsus değil.</p>
<p>PKK da aynı hastalıktan mustarip.</p>
<p>O da her yaptığının doğru olduğuna, doğruyu sadece kendisinin bildiğine ve asla eleştirilmemesi gerektiğine inanıyor.</p>
<p>Bazen PKK yöneticilerinin bizim gazeteyle ilgili yazılarını ya da sözlerini okuyorum.</p>
<p>Orduyu eleştirdiğimizde Orgeneral Başbuğ’un konuşma biçimi ve üslubu neyse, PKK’lılarınki de o.</p>
<p>Silahlı olmanın getirdiği ortak bir kibre sahipler.</p>
<p>İkisinin de yaklaşımı “dövüşen biziz, canını ortaya koyan biziz, en iyisini de biz biliriz” yaklaşımı.</p>
<p>Eğer sadece silahlı olanlar ve canlarını ortaya koyanlar “en doğruyu” biliyorsa, iki taraf da silahlı, iki taraf da canını ortaya koyuyor, o zaman “en doğruyu” bilen iki güç oluyor ama bildikleri “doğru” bir işe yaramıyor.</p>
<p>Kırk bin kişi öldü.</p>
<p>Hâlâ da ölüyor.</p>
<p>Türkler için ordu “kutsal”, Kürtler için PKK “kutsal”, orduyu eleştirdiğimizde Türk milliyetçilerinden, PKK’yı eleştirdiğimizde Kürt milliyetçilerinden benzer tepkileri alıyoruz:</p>
<p>“Sen kimsin, sen ne karışıyorsun, sen ne bilirsin?”</p>
<p>“Ben” bilmem ama “biz” biliriz.</p>
<p>Silahın rüzgârına kapılmamış, “en doğruyu” konuşarak bulmaya çalışan, bu savaşın durmasını isteyen Kürtlerle Türkler bilir.</p>
<p>Ordunun da, PKK’nın da, “benden başkası konuşmayacak” tavrından, baskısından, tehdidinden sıkıldık artık.</p>
<p>Kendi aralarında buluşup konuşacaklar ama kendilerinden başkasına konuşma hakkı tanımayacaklar.</p>
<p>Barışın üstündeki bu “ambargo” nedir?</p>
<p>Ordunun da PKK’nın da her yaptığı, her eylemi, her kararı, bu ülkede yaşayan yetmiş milyon insanın geleceğini ilgilendiriyor.</p>
<p>Bu yetmiş milyon insan kendi geleceğini iki silahlı gücün tekeline mi bırakacak?</p>
<p>Barış istiyoruz, eşitlik istiyoruz, özgürlük istiyoruz, adalet istiyoruz.</p>
<p>Yirmi beş yıldır silahlıların beceremediğini bir de silahsızlar denesin istiyoruz.</p>
<p>“Silahsızların” barışı arama hakkı olmayacak mı?</p>
<p>“Dürüstlük ve akıl” sadece silahta mı, “silahsız” olanda dürüstlük ve akıl yok mu?</p>
<p>Bırakın silaha tapınmayı da...</p>
<p>Biraz da silahsızları dinleyin, sizin beceremediğinizi belki onlar becerir.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-gorusmeler.htm), [web.archive.org (arşiv bağlantısı)](http://web.archive.org/web/20100712180456/http://www.taraf.com.tr:80/ahmet-altan/makale-gorusmeler.htm)
