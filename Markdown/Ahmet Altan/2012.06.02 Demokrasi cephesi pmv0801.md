# Demokrasi cephesi

*Ahmet Altan 02.06.2012*

<div class="yazi"><p>Önemli olan, devletin bize nasıl yaşayacağımızı emrederken emrettiğinin doğru olup olmadığı değildir, önemli olan devletin bize <b>“böyle yaşayacaksınız”</b> diye emretmesidir.</p>
<p>Devlet bize, <b>“kızlarınız başörtüsü takmayacak”</b> diye emrettiğinde, bu emri doğru bulanlar vardı, <b>“kızların başörtüsü takmamasının”</b> doğru olduğuna inanıyorlardı, bugün de <b>“kürtaj yaptırmayacaksınız”</b> emrini doğru bulanlar var, kürtajın yapılmaması gerektiğine inanıyorlar.</p>
<p>Başörtüsü takmanın ya da kürtaj yaptırmanın <b>“doğruluğunu ya da yanlışlığını”</b> tartışmaya başladığınız anda <b>“tuzağa”</b> düşersiniz, çünkü asıl sorunu gözden kaçırırsınız.</p>
<p>Asıl sorun, devletin baskısına karşı kendi özgürlüğümüzü korumaktır.</p>
<p>Devlet bir kere karışmaya başladı mı artık devleti yönetenlerin meşrebine göre emirler gelir; bir gün <b>“başörtüsü takmayacaksın”</b> der, bir gün <b>“kürtaj olmayacaksın”</b>, bir gün <b>“sigara içmeyeceksin”</b>, bir gün <b>“içki içmeyeceksin”</b>, bir gün “<b>çocuklarına Kuran okutmayacaksın”</b>.</p>
<p>Burada halka düşen, devlete <b>“dur”</b> demektir.<br/><br/><b>“Sen benim nasıl yaşayacağıma, çocuğuma ne öğreteceğime, nasıl giyineceğime, nasıl sevişeceğime, ne seyredeceğime karışma”</b> demektir.</p>
<p>Şunu hiç unutmayın, halkının özel hayatına elini uzatma hakkını kendinde gören devlet artık kendine sınır tanımaz, her türlü suçu işler.</p>
<p>Başörtüsüne karışan devletin işlediği suçlar ortada, kürtaja karışan devletin de Uludere katliamında işlediği suç önümüzde duruyor.</p>
<p>Biz, askeriyenin işlediği suçları ilk anlatmaya başladığımızda, Dağlıca’da, Aktütün’de olanları, Balyoz planlarını sayfalarımıza taşıdığımızda, askeriyenin iktidarını destekleyenler bunlara inanmak istememişler, askeriyenin yandaşları da bunların <b>“orduyu yıpratmak isteyen hainlerin planları”</b> olduğunu söylemişlerdi.</p>
<p>Sonra gerçeği gördüler.</p>
<p>Bugün de Başbakan Erdoğan’ı ve AKP’yi destekleyenler, Uludere katliamının hesabını soranların <b>“AKP’yi yıpratmak isteyenler”</b> olduğunu söylüyor.</p>
<p>Devlet aynı, yöntem aynı, sadece bugün suç işleyenler üniforma giymiyor.</p>
<p>Üstlerindeki elbisenin cinsi ne fark eder, yaptıkları aynı olduktan sonra.</p>
<p>Bu ülkenin halkı kendisini devletin ve siyasi iktidarın <b>“baskısına”</b> karşı korumak zorunda.</p>
<p>Devletin sınırlarını çizmek zorundayız.</p>
<p>Tercih yapma hakkımızı, nasıl yaşayacağımıza karar verme hakkımızı, suçların hesabını sorabilme hakkımızı savunmak zorundayız.</p>
<p>Genelkurmay bildirileriyle yaşamakla Diyanet fetvalarıyla yaşamak arasında hiçbir fark yoktur, ikisinde de nasıl yaşayacağınıza <b>“devleti yönetenler”</b> karar verir.</p>
<p>İkisinde de devlet halkını <b>“tekleştirmek”</b> ister, herkesin <b>“aynı”</b> hayatı yaşamasını ister, aynı biçimde düşünmesini, aynı hayat tarzını benimsemesini ister.</p>
<p>Birinde <b>“elitlerin”</b> hayat tarzı, diğerinde muhafazakârların hayat tarzı zorbaca dikte ettirilir halka.</p>
<p>Zorbalık durdurulmazsa, tekleştirme operasyonu ve devletin suçları artar.</p>
<p>Burada herkese ciddi bir görev düşüyor.</p>
<p>Bugün AKP ve MHP, fiilen değilse de zihnen İdris Naim Şahin ekseninde bir <b>“milliyetçi cephe”</b> oluşturdu.</p>
<p>Uludere’yi, çatışmayı, devletin cinayetlerini savunuyorlar.</p>
<p>Birlikte <b>“katilleri”</b> affediyorlar.</p>
<p>Bu cepheleşmeye karşı “<b>devletin kulu”</b> olmayı, <b>“sürü”</b> olmayı, <b>“Diyanetçi faşizmin”</b> kölesi olmayı reddedenler de bir <b>“demokrasi cephesi”</b> kurma hakkına sahipler.</p>
<p>Devletin, bireyin özgürlüğüne saldırmasına karşı hakkımızı korumak hepimizin görevi.</p>
<p>Özgürlüğümüz sözkonusu.</p>
<p>Başbakan Erdoğan sürekli olarak arkasındaki <b>“yüzde elli oya”</b> vurgu yapıyor.</p>
<p>Hiçbir <b>“oy oranı”</b> bir devlete ve hükümete zorbalaşma, insanları öldürme, hesap vermeme, <b>“kendine benzemeyenin hayatına müdahale etme”</b>, keyfî kararlar çıkartma, insanların yaşam tarzını belirleme yetkisini vermez.</p>
<p>İşte şimdi bu gerçeği haykırma zamanı.<br/><br/><b>“Biz sürü değiliz”</b> diyen herkes <b>“demokrasi cephesinde”</b> yer almalı, bugün partilerin, örgütlerin, bireylerin arasındaki görüş ve inanç farklılıklarını aşacak bir birlikteliğe ihtiyaç var.</p>
<p>Özgürlükten ve dürüstlükten yana olmak yeter bu cephede buluşmak için.</p>
<p>AKP’li, CHP’li, BDP’li, HAS Partili, SODEP’li, DSİP’li, ÖDP’li <b>“dürüst”</b> insanlar, Mustazafder’den Alevi örgütlerine kadar her kuruluşun <b>“sürü”</b> sayılmayı reddeden insanları birlikte seslerini yükseltirlerse, birlikte örgütlenir, birlikte meydanlara çıkarlarsa, <b>“özgürlüklere ve insanların hayatlarına”</b> dokunmanın o kadar kolay olmadığını gösterirler. </p>
<p>Amaç, AKP iktidarını devirmek değil.</p>
<p>Amaç, devletle bütünleşen AKP’ye, bu halkın bir <b>“sürü”</b> olmadığını, onlara bir hayat tarzını dikte ettiremeyeceğini, insanları öldüremeyeceğini, suçluları saklayamayacağını göstermek, onu demokrasi ve hukuk çizgisine çekmek.</p>
<p>Özgürlük ve adalet isteyenlerin muhalefetini ortaya koymak.</p>
<p>Aksi takdirde AKP iktidarı, zorlaya zorlaya bu ülkeyi ortasından kıracak, düşmanlığı ve huzursuzluğu ülkeye yerleştirecek.</p>
<p>AKP ile MHP’nin bir “<b>milliyetçi cephesi”</b> var, bizim neden bir <b>“demokrasi cephemiz”</b> olmasın?</p>
<p>Neticede kastettikleri bizim hayatımız, bizim geleceğimiz, bizim özgürlüğümüz.<br/><br/><b>ahmetaltan111@gmail.com</b></p>
<p><b> </b></p>
</div>

Kaynak: [taraf.com.tr](m), [web.archive.org (arşiv bağlantısı)](http://web.archive.org/web/20130912051903/http://taraf.com.tr/ahmet-altan/makale-demokrasi-cephesi.htm)
