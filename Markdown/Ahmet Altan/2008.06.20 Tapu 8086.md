# Tapu

*Ahmet Altan 20.06.2008*

<div class="taraf_structure_2col_1zq">
<div class="margen_n">



 <p>Nasıl bir yaz mevsimi bu?<br/>
Kıran kırana bir kavgayla geçiyor.<br/>
Kavganın nedeni de basit, “halk bu ülkenin geleceğini belirlemede söz sahibi olacak mı, olmayacak mı?”<br/>
Halktan yana olanlarla, halka karşı olanlar, belki de bugüne dek hiç rastlanmamış bir keskinlikte ikiye ayrılmış vaziyetteler.<br/>
Halka karşı olanlar, “makul olun, gelin anlaşalım, halkı siyasete sokmayalım” diyorlar.<br/>
Tekliflerinin müstehcenliğinin de, groteskliğinin de ya farkında değiller ya da nasıl göründüklerine artık aldırmıyorlar.<br/>
Tek istedikleri, “yargı-ordu” egemenliğinin sürmesini sağlamak.<br/>
“Seçimler, milli irade, halkın istekleri” onlar için fevkalade rahatsız edici kavramlar.<br/>
Fakat garip bir çıkmazları var.<br/>
“Halkın ülkenin kaderinde söz sahibi olmamasının çok iyi olacağı” konusunda bizzat halkı ikna etmeleri gerekiyor.<br/>
Halkımız, onların tekliflerini okuyacak ve şöyle diyecek, “hakkaten de canım, makul olalım, ben niye karışayım ki siyasete, işte ordu var, yargı var, akıllı gazeteciler var, onlar yönetsin.”<br/>
Eh, halkın bu kadar akılsızını bulmak zor olduğundan...<br/>
Onlar da dönüp siyasetçileri kandırmaya çalışıyorlar.<br/>
Bir yandan da “seçim sonuçlarını” yok sayacak bir yargı darbesini pompalamaya uğraşıyorlar.<br/>
Kavga da orada çıkıyor zaten.<br/>
Çünkü bu ülkenin böyle “ahlaksız tekliflere” kızan ahlaklı adamları da bulunuyor.<br/>
Darbe istemiyor onlar.<br/>
Bankaların ona buna peşkeş çekilmesinden, “darbe destekçiliği” karşılığında şirketlerin bedavadan dağıtılmasından hoşlanmıyorlar.<br/>
Böyle bir kavganın harala gürelesine dalınca da, dallarında patlayan manolya çiçeklerini de, yaz sabahlarının serin esintili tertemiz aydınlığını da göremiyorsun.<br/>
Hayatından bir yaz mevsimini daha kurban veriyorsun.<br/>
Ne yapacaksın?<br/>
Yaşadığın ülke böyle.<br/>
Bu düzen, belli bir çevreyi ahlaksızlığa alıştırmış.<br/>
Ve, onlar bu dönemin bitmemesi için ölesiye çarpışıyorlar.<br/>
Yolsuzluklarla, hukuksuzluklarla, çıkarcılıklarla kirlenmiş bu düzenin nasıl çökmeye başladığını dahi görmek istemiyorlar.<br/>
Kirli bir kan gibi çürütüyorlar içinde dolaştıkları bedeni.<br/>
O kirli kan, artık atardamarlardan kılcal damarlara yürüyor.<br/>
Neredeyse her yerde, her kentte, her kurumda çeteciler çıkıyor.<br/>
İçinde devlet görevlisi olmayan suç teşkilatı yok gibi...<br/>
?u son tapu çetesinin yaptıklarına bakın.<br/>
Yaşlı ve kimsesiz insanları saptayıp onları öldürüyorlar.<br/>
Peki, nasıl saptıyorlar o insanları ve o evleri?<br/>
Devletin görevlilerinin yardımıyla.<br/>
Çürümenin, kılcal damarlara sızması budur işte.<br/>
Tepedekiler bir kere “hukuksuzluğu” düzen olarak kabul etti mi artık o hukuksuzluk bütün sistemin içine yayılır.<br/>
Durduramazsın.<br/>
Durduramıyorsun da zaten.<br/>
Devletin içinde görevli olanların bir kısmı, “hukuksuzluğun” kendi hakkı olduğuna, kendisine kimsenin dokunamayacağına inanıyor.<br/>
Bu inanç yayılıyor.<br/>
Bu inançla birlikte suç da yayılıyor.<br/>
Biz, sivil siyaseti, demokrasiyi, hukuku savunmaya çalışırken sadece siyasetten söz etmiyoruz.<br/>
Biz, bütün bir toplumu ve devleti korumak için bunların gerektiğine inanıyoruz.<br/>
Yargıtay Başsavcısı’nın yasalara aykırı iddianamesine, Anayasa Mahkemesi’nin anayasaya aykırı kararına karşı çıktığımızda, bu, siyasetle ilgili bir itiraz değil, bu, hayatla ilgili bir itiraz.<br/>
Bu kurumlar yasalara uymadığında, hiç kimsenin uymayacağını biliyoruz çünkü.<br/>
Toplumun, devletin, hayatın kirleneceğini biliyoruz.<br/>
Sen “zirvelerde” hukuksuzluğa cevaz verdin mi, aşağılarda “yalnız insanlar” öldürülüyor.<br/>
O kirli kan kılcal damarlara yayılıyor çünkü.<br/>
Biz, bu hukuksuzluklara, darbeciliklere, “ahlaksız tekliflere” bunun için karşıyız işte, insanların hakkı yenmesin, insanlar güvencesiz kalmasın, işkence görmesin, öldürülmesin diye.<br/>
Sizin bu sisteminiz, darbeleriniz, muhtıralarınız, yasatanımazlıklarınız, sonunda insanların ölümüne neden oluyor.<br/>
Siz buna aldırmıyorsunuz, bunu biliyoruz.<br/>
Biz, insanlara aldırıyoruz, siz de bunu bilin.<br/>
Bir yaz daha böyle geçiyor.<br/>
Geçsin.<br/>
Yeter ki kimsesiz insanları koruyacak bir düzenimiz olsun.<br/>
Yaşarsak, o nazenin manolya çiçeklerini bir başka mevsim de koklarız nasıl olsa.<br/>
<br/>
19.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/952.htm), [web.archive.org (arşiv bağlantısı)](http://web.archive.org/web/20090907064155/http://www.taraf.com.tr:80/makale/952.htm)
