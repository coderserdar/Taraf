# İkilem

*Ahmet Altan 24.11.2010*

<div class="yazi"><p>Karar vermenin çok zor olduğu anlar vardır.</p>
<p>Özellikle vicdanla ilkenin çatıştığı anlarda bir tercih yapmak o kadar kolay değildir.</p>
<p>Dün, böyle bir ikileme iyi bir örnek olacak ve hukuk literatürüne girecek bir olay yaşandı.</p>
<p>Biliyorsunuz, <b>“Hayata Dönüş Operasyonu”</b> adı altında hapishanelere yapılan o korkunç baskınlarda birçok mahkûm hayatını kaybetmişti, bazıları sakat kalmıştı.</p>
<p>Koğuşlara giren askerler mahkûmlarla tutuklulara ateş açmışlardı.</p>
<p>Şimdi o katliamın duruşmaları yapılıyor.</p>
<p>O facianın sorumlusu olarak yalnızca sıradan askerler yargılanıyor.</p>
<p>Esas kararı verenler ortada yok.</p>
<p>Yargılanan askerlerin suç işlemiş olmaları, mahkûmları öldürmüş olmaları, vahşice davranmış olmaları mümkün, zaten bunun için yargılanıyorlar.</p>
<p>Bu askerleri savunmak için Baro bir avukat atamış.</p>
<p>Askerleri savunmak için mahkemeye giren avukat, <b>“ben askerleri savunmaktan vazgeçtim, ben bu operasyonda haksızlığa uğrayanları savunacağım”</b> demiş.</p>
<p>Bunu duyan her vicdan sahibi insanın neredeyse bir refleksle avukatı alkışlayacağını sanıyorum.</p>
<p>Bizim yazı işlerindeki ilk tepkimiz de bu oldu.</p>
<p>Vicdana ve insanlığa uygun bir tepki olarak gördük bunu.</p>
<p>Ama sonra tartışmaya başladık.</p>
<p>Avukatın davranışı vicdana uygundu ama ilkelere uygun muydu?</p>
<p>Avukatlık mesleğine uygun muydu?</p>
<p>Mesleğin kurallarına uygun muydu?</p>
<p>Tek bir olayda <b>“vicdanlı”</b> davranmak adına, o vicdanı bütün olaylarda sağlam tutmak için oluşturulmuş genel ilkeleri çiğnemek, son tahlilde vicdana mı hizmet eder?</p>
<p>Hukuk açısından baktığınızda, o davada yargılanan askerlerin de <b>“savunma hakkı”</b> kutsaldır.<br/><br/><b>“Savunma hakkı”</b> insan vicdanının ve adalet duygusunun bulduğu ve uyguladığı bir kural.</p>
<p>Kim olursa olsun, ne yaparsa yapsın, yeryüzündeki her insan, her davada savunma hakkına sahiptir ve bu savunmayı yerine getirmek de avukatların görevidir.</p>
<p>Doktorların yeryüzünün en aşağılık, en rezil insanlarını tedavi edip iyileştirmeleri gibi, avukatlar da dünyanın en kanlı katillerini, en büyük canavarlarını savunurlar meslekleri gereği.</p>
<p>Ha, bu tür insanların savunmasını almayı baştan reddeden bir avukat olabilirsiniz, <b>“gidip başka bir avukat bul”</b> diyebilirsiniz, dünya avukatlarla dolu, sizin bu tercihiniz sanığın savunma hakkını zedelemez.</p>
<p>Siz ilkelerinizle vicdanınızı çarpıştırmadan avukatlık yapma dürüstlüğünü gösterirsiniz.</p>
<p>Ama kendisini savunamayacak birilerine sizi avukat atamışlarsa, siz onları mahkeme salonunda terk edebilir misiniz?</p>
<p>O askerleri savunmak için duruşma salonuna giren bir avukatın, <b>“ben bunları savunmayacağım, karşı tarafı savunacağım”</b> demesi, savunmakla yükümlü olduğu insanları daha baştan <b>“suçlu”</b> ilan etmek ve mahkemeyi de etkilemek olmaz mı?</p>
<p>Ayrıca siz o askerleri savunmayı bu kadar açıkça, herkesin gözü önünde, <b>“vicdan”</b> adına reddederseniz, bir daha hangi avukat bu davayı kolaca sırtlanabilir?</p>
<p>Üstelik bu askerlerin parası da yok.</p>
<p>Kendilerine bir avukat da tutamayacaklar.</p>
<p>Pek, o askerleri kim, nasıl savunacak şimdi?</p>
<p>Avukatın davranışı, askerlerin beraat etme ihtimalini daha baştan torpillemiyor mu?</p>
<p>Bakın, <b>“Hayata Dönüş Operasyonu”</b> insanlığa aykırı bir operasyondu, hiçbir vicdanlı insan öyle bir operasyonu kolayından savunamaz.</p>
<p>Ama bu tek bir <b>“olayda”</b> siz bir avukat olarak <b>“vicdanlı”</b> davrandığınızda, insanlık tarihinin en büyük kazanımlarından biri olan <b>“savunma hakkının”</b> kutsallığını zedelemiş olmaz mısınız?<br/><br/><b>“Savunma hakkı”</b> insan vicdanının bulduğu bir ilkedir.</p>
<p>İnsanlığın ortak vicdanının ürünü olan <b>“kutsal”</b> bir ilkeyle, tek bir olayda vicdanımız çatıştığında ne yapacağız?</p>
<p>Ben, insanlığın ortak vicdanının ilkelerini korumanın, tek bir olayda suçluları cezalandırmaktan daha önemli olduğunu düşünüyorum.</p>
<p>Herkes gibi ben de o avukatı anlıyorum.</p>
<p>Ama insanlığın <b>“ortak haklılığını”</b> korumanın, tek bir olayda haklılıktan yana çıkmaktan daha önemli olduğuna inanıyorum.</p>
<p>Çünkü o <b>“ortak haklılık”</b> bazen bir suçlunun kurtulmasına izin verse de, genelde binlerce suçsuzun hakkına kavuşmasını sağlıyor.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-ikilem.htm), [web.archive.org (arşiv bağlantısı)](http://web.archive.org/web/20101126045526/http://www.taraf.com.tr:80/ahmet-altan/makale-ikilem.htm)
