# Anadolu’ya anlatın da göreyim...

*Ahmet Altan 07.06.2008*

<div class="taraf_structure_2col_1zq">
<div class="margen_n">



 <p>Osmanlı gibi Cumhuriyet de Anadolu’yu yok saydığı, onu hiçbir zaman siyasi denklemlerin içine yerleştirmediği için şimdi Ankara’nın darbecileri neler olup bittiğini bir türlü kavrayamıyorlar.<br/>
Türkiye’yi hâlâ Ankara’yla İstanbul’dan ibaret sanan stratejileri çöküyor.<br/>
Ordunun verdiği 27 Nisan muhtırası Anadolu’dan döndü.<br/>
Yargının hukuku pervasızca çiğnemesinin cevabı da, göreceksiniz Anadolu’dan gelecek.<br/>
Zaten bizim sürmanşette de okuyacağınız gibi Anadolu öfke dolu biçimde açıkça kendi tavrını gösteriyor.<br/>
Ordu da, yargı da Türkiye’yi dünyadan koparmaya yönelik her hamlesinde Anadolu’yu karşısında bulacak.<br/>
Mesele türban meselesi değil.<br/>
Mesele AKP de değil.<br/>
Mesele, Anadolu’nun Osmanlıdan bu yana devam eden dengeleri değiştirecek bir güce erişmiş olması.<br/>
İktidarı, ordu gibi, yargı gibi “üretim dışı” güçlerin elinden alacaklar.<br/>
İstediğiniz kadar muhtıra verin, istediğiniz kadar darbe yapın, istediğiniz kadar hukuku kepazeleştirin, bu sonucu değiştiremezsiniz.<br/>
Eğer Fransız Devrimi’ni merak etseydiniz, burjuvazinin iktidarı aristokrasinin elinden nasıl ve neden aldığını öğrenirdiniz.<br/>
Burjuvazi daha ileri bir “teknolojiyi” ve “üretim gücünü” temsil ediyordu, daha zengindi, gelişime daha açıktı ve “üretiminin” önüne çıkan engelleri kenara itmek istiyordu.<br/>
Fransız Devrimi için “burjuvazi” neyse, Türkiye “devrimi” için de Anadolu odur.<br/>
Ankara’nın “tutucu” bürokratlarından daha ileri bir teknolojiyi ve üretim gücünü temsil ediyorlar.<br/>
Daha zenginler.<br/>
Gelişime daha açıklar.<br/>
Dünyayla bütünleşmeyi daha iyi biliyorlar.<br/>
İktidarı aldılar.<br/>
Ve, bırakmayacaklar.<br/>
AKP’yi kapamaya çalışanlar sanıyorlar ki AKP olduğu için Anadolu güçlü.<br/>
Öyle değil.<br/>
Anadolu güçlü olduğu için AKP diye bir parti var.<br/>
Onu kapatın, yenisi iktidara gelecek.<br/>
O parti de aynı Anadolu gibi “muhafazakâr ilerici” olacak.<br/>
Yaşam tarzı muhafazakâr, üretim tarzı ilerici.<br/>
İleri bir üretim tarzı olduğu için de dünyanın “gelişmiş ekonomileriyle” yakın bir ilişki kurabiliyor.<br/>
Anadolu zenginliğini önemli ölçüde bu ilişkiye borçlu olduğundan, Avrupa Birliği’nden kopmayı amaçlayan hiçbir güç bu ülkede siyasi yollardan iktidara gelemez, siyaset dışı yollarla gelen de uzun zaman orada kalamaz.<br/>
Anadolu’nun ne üretimdeki “ilericiliğini” durdurabilirsiniz, ne de onun yüzyılların içinden gelen muhafazakârlığını emirlerle yok edebilirsiniz.<br/>
Anadolu, üretimine denk bir yaşam tarzını uzun bir süreçte belirleyecek.<br/>
O süreci “kestirmeden” aşmanın imkânı bulunmuyor.<br/>
Bu muhafazakârlık, bir şeriat yönetimine dönmez çünkü şeriat o üretim tarzıyla da, o ticaret ortaklıklarıyla da uyuşmuyor.<br/>
Laiklik elden gidiyor diye samimiyetle korkanlar, Anadolu insanlarının giysilerine, ibadetlerine, inançlarına değil, üretimlerine ve ticari ilişkilerine bakarlarsa, böyle bir tehditle karşı karşıya olmadıklarını kavrarlar sanırım.<br/>
Anadolu, “ilerici” yanıyla çoktan dünyayla bütünleşti.<br/>
Oradan kopamaz.<br/>
“Muhafazakâr” yanını da geçmişten öyle kolayca kopartamaz.<br/>
Bir süre, birbiriyle çelişen iki özelliğini bir arada taşıyıp yaşayacak.<br/>
Orduyla, yargının bunu bir türlü kavrayamamaları, hâlâ iktidarı ellerinde tutabileceklerini sanmaları, suç işlemeyi göze alarak anlamsızca çabalamaları, Anadolu’nun gücünü ve yapısını kırmaya yetmez ama ülkeye boşuna vakit kaybettirir.<br/>
Zaten de kaybettiriyor.<br/>
Ama bugün yaşadıklarımızı bir “final” sanmayın.<br/>
Bunlar henüz “öncü” sarsıntılar.<br/>
Osmanlı’dan bu yana hayatımızın içinde duran bu tuhaf gerilim, Anadolu ile “başkent” arasındaki bu “fay hattı” çok daha büyük bir sarsıntıyla kırılacak.<br/>
Verilen muhtıralar, hukuk maskaralıkları, “gerilimin” artmasına ve “depremin” daha kısa sürede patlamasına yol açacak sadece.<br/>
Türkiye ancak o depremden sonra yerli yerine oturup normalleşecek.<br/>
Ordu gibi bir ordumuz, yargı gibi bir yargımız olacak.<br/>
Ama bu arada bir iyice sallanacağız.<br/>
Sağlam tutunun.<br/>
Altı yüz yıllık bir iktidar yıkılıyor.<br/>
Verdiği kararlarla kendi kendini çökerten yargı da zaten bu büyük yıkılışın gönüllü kurbanı.<br/>
Bir yanımla hukukun ırzına geçtikleri için onlara çok öfkeleniyorum ama bir yanımla da onlara acıyorum.<br/>
Yenilmekten daha da kötü olan, yenildiğini fark edecek bir ferasete sahip olmamaktır çünkü.<br/>
<br/>
07.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/838.htm), [web.archive.org (arşiv bağlantısı)](http://web.archive.org/web/20090907060513/http://www.taraf.com.tr:80/makale/838.htm)
