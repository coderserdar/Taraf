# Temel sorun

*Ahmet Altan 30.06.2009*

<div class="taraf_structure_2col_1zq">
<div class="margen_n">



 <p>Seksen yıllık cumhuriyetin en önemli ve dokunulmaz sorunu birdenbire gündeme düşüverdi. <br/><br/>Bu sorunun adı “asker” sorunu. <br/><br/>Askerin toplumdaki rolü ne olacak? <br/><br/>Gerçek bir ordu mu olacak yoksa “iç düşmanlar” bahanesiyle sürekli politikaya müdahale eden, “gizli bir iktidar partisi” gibi ülkeyi bazen perde arkasından, bazen açıkça yöneten güç mü olacak? <br/><br/>Ana muhalefet partisi başkanı da dahil olmak üzere bazıları “ordunun, hükümetten ve parlamentodan” bağımsız olmasını istiyorlar. <br/><br/>“Cuntacılık, darbecilik, çetecilik” gibi suçlar işleyen askerlerin sivil mahkemelerde yargılanmasına karşılar. <br/><br/>Niye? <br/><br/>Karayolları’ndan bir müdür bir çeteye katılırsa onu Karayolları Mahkemesi mi yargılayacak? <br/><br/>“Orduyla Karayolları arasında fark var” mı dediniz? <br/><br/>Nedir o fark, o zaman onu söyleyin. <br/><br/>Bunların ikisi de devlet kuruluşu, maaşlarını halkın verdiği vergilerden alıyorlar, bütçeleri Parlamento’da belirleniyor, ikisi de hükümete bağlı. <br/><br/>Fark ne? <br/><br/>Fark, bir tanesinin silahı olması ve isterse darbe yapabilmesi. <br/><br/>Fark, “silahlı olanın” darbeler, muhtıralar, andıçlar, faili meçhuller de dahil olmak üzere çeşitli suçlara bulaşıp bugüne dek cezasız kalmış olması. <br/><br/>Fark, yargının “silahlı “olana dokunamaması. <br/><br/>Fark, “silahlı olanın” cumhurbaşkanlığı seçiminden, Kıbrıs’ta yapılacak köprüye kadar her konuya karışması. <br/><br/>Bugün bu ülkede herkesin durduğu noktayı belirleyecek soru çok açık ve net. <br/><br/>“Bu farkın devam etmesini, ordunun hukuk dışında kalmasını, darbe yapma bağımsızlığını sürdürmesini istiyor musunuz, istemiyor musunuz?” <br/><br/>Öyle bir yere geldik ki artık bu soruya öyle kıvırtarak cevap vermek mümkün değil. <br/><br/>Ben, ordunun gerçek bir ordu olmasını ve siyasetten çekilmesini savunuyorum. <br/><br/>Askerlerin hukuka uymasını istiyorum. <br/><br/>Suç işleyen ordu mensuplarının yargılanmasını savunuyorum. <br/><br/>Türkiye’nin başka türlü kalkınamayacağını, gelişemeyeceğini, zenginleşemeyeceğini, özgürleşemeyeceğini düşünüyorum. <br/><br/>Ordu siyasetin içinde kaldığı sürece bu ülkede hiçbir sorun çözülmez. <br/><br/>Çünkü ordunun “siyasetteki varlığını” sürdürebilmesi ancak sorunların sürmesiyle mümkündür. <br/><br/>Kendi iktidarını sürdürmek isteyen ordu da hiçbir sorunun çözümüne izin vermez. <br/><br/>Bugüne dek de vermedi. <br/><br/>Ordu siyasetin içinde kaldığı sürece ne Kürt sorunu çözülür, ne Kıbrıs sorunu, ne Ermeni sorunu çözülür. <br/><br/>Eğer hayatın bugün olduğu gibi sürmesini, bu ülkenin sorunlarından bir türlü kurtulamamasını istiyorsanız, halinizden çok memnunsanız, ordunun siyasetteki varlığını ve hukuk karşısındaki “bağımsızlığını” savunursunuz. <br/><br/>Ama gelişmek istiyorsanız, çocuklarınızın Avrupa’daki çocukların standardında yaşamasını, onlar gibi zengin ve özgür bir hayat sürmesini istiyorsanız orduyu siyasetten çıkarmak için uğraşırsınız. <br/><br/>Bugünkü “sivil darbecilerin”, “ordu yandaşlarının”, ordunun “bağımsızlığını” savunurken ileri sürdüğü neden, “ordu olmazsa Türkiye’nin şeriata geçeceği” iddiası. <br/><br/>Ben gençken de, “ordu olmazsa Türkiye’nin komünist olacağı” söylenirdi. <br/><br/>Türkiye’nin “komünist” olma ihtimali yoktu ama bu “sahte ihtimali” kullanarak ordu darbeleri gerçekleştirdi. <br/><br/>Bana, “Türkiye’yi şeriata götüren bir yasa” gösterin. <br/><br/>Hangi yasa, Türkiye’yi şeriata götürüyor? <br/><br/>Tam aksine, benim görebildiğim kadarıyla çıkan yasaların çoğu bizi “şeriata” değil Avrupa Birliği’ne götürüyor. <br/><br/>Son çıkan, “suçlu askerleri sivil mahkemelerin yargılaması” da Türkiye’yi Avrupa’ya yaklaştıran bir yasa. <br/><br/>Ama aslında galiba söylenmek istenen şu: <br/><br/>“Eğer Türkiye Avrupa tipi bir demokrasiye geçerse, o demokrasiden yararlanan halk şeriatı ilan eder.” <br/><br/>Bu inanışa göre bizim asla demokrasiye geçmememiz gerekiyor. <br/><br/>Çünkü “şeriat isteyen” çok kötü bir “halkımız” var ve “biz” bu halka güvenemeyiz. <br/><br/>Onun için demokrasi olmamalı, ordu bağımsız kalmalı ve bu ülkeyi hep asker yönetmeli. <br/><br/>İzninizle basit bir soru sorayım. <br/><br/>“Biz” kimiz? <br/><br/>Halka güvenmeyen ve onların “sopayla” yönetilmesini isteyen “bizler” kimleriz? <br/><br/>Bu “biz”in kim olduğunu bilmiyorum ama bu “biz”in şeriat kadar demokrasiden de nefret ettiğini biliyorum. <br/><br/>Bu “bize” de izninizle bir soru sormak istiyorum. <br/><br/>Bana “şeriata” geçen bir demokrasi gösterebilir misiniz? <br/><br/>Bu “biz”, halkı tanımıyor, bu ülkenin Avrupa’ya ne kadar mal ihraç ettiğini, dünyayla ne tür bir ekonomi birliğine girdiğini bilmiyor. <br/><br/>Muhafazakârlıkla şeriat arasındaki farkı da bilmiyor. <br/><br/>Zaten bildiği için söylemiyor bunları, o “bizler”, kendilerine benzemeyen “halkla” aynı lokantada, aynı kahvede, aynı arabada oturmak istemediği için orduyu destekliyor. <br/><br/>Bir türbanlı kızla aynı kahvede oturmamak için ülkenin geleceğini yakacaklar. <br/><br/>Böylesine bir zavallılıkla desteklenen “ordu” siyasetteki gücünü sürdürebilir mi sizce? <br/><br/>Sürdüremeyeceği için yaşanıyor bugün yaşananlar işte.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6309.htm), [web.archive.org (arşiv bağlantısı)](http://web.archive.org/web/20090904033732/http://www.taraf.com.tr:80/makale/6309.htm)
