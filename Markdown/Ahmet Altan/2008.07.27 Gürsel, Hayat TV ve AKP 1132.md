# Gürsel, Hayat TV ve AKP

*Ahmet Altan 27.07.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bazen bize AKP’li olduğumuzu söylüyorlar.</p><br/>
<p>“Ah, keşke,” diyorum içimden, “keşke haklılığına, ilkelerine, amaçlarına inandığımız bir parti olsaydı da onu destekleseydik.”</p><br/>
<p>Ne yazık ki öyle bir parti yok.</p><br/>
<p>AKP ise asla öyle bir parti değil.</p><br/>
<p>Demokrasiyi tümden ortadan kaldırmak isteyen birilerine karşı demokrasiyi ve halkın iradesini savunmaya çalışırken, halkın arzusuyla iktidara gelmiş bir partiyi de savunmamız gerekiyor.</p><br/>
<p>Ama demokrasi için savunduğumuz partiye karşı da demokrasi mücadelesi vermek zorunda kalıyoruz.</p><br/>
<p>Çünkü AKP, karşısında “demokrasi düşmanı” bir güç bulunmadığında hemen yasakçı bir parti kimliğine bürünüveriyor.</p><br/>
<p>Kendisine benzemeyenleri yasaklamak, kapatmak istiyor.</p><br/>
<p>Bir “bana benzemeyen yabancılar” algısı var bu partinin ruhunda.</p><br/>
<p>Orduyla yargı izin verse, bir nebze sakin durabilseler, AKP sistemin içine karışıverecek.</p><br/>
<p>Şu anda kapatılma belasıyla uğraşan AKP’nin iktidarında olanlara baksanıza.</p><br/>
<p>Nedim Gürsel, <i>Allahın Kızları</i> isimli romanını yazdığı için yargılanıp mahkûm edilme tehlikesiyle karşı karşıya.</p><br/>
<p>Kendi özgürlüğünü koruyabilmek için binbir manevra yapan AKP, bir yazarın özgürlüğünü korumak için kılını bile kıpırdatmıyor.</p><br/>
<p>Bir yandan Avrupa Birliği’ne üye olabilmeye uğraşıyor, bir yandan fikir özgürlüğünün yok edilmesine yardımcı oluyor.</p><br/>
<p>Roman yazdığı için bir yazar yargılanır mı bu çağda?</p><br/>
<p>Romanı beğenmiyorsanız, içindeki fikirlerden hoşlanmıyorsunuz, okumazsınız.</p><br/>
<p>“Ben beğenmedim, başkası da okumasın” diye onu yasaklamaya, yazarını hapse atmaya kalkışmazsınız.</p><br/>
<p>Yazarlar sizinle aynı fikri, aynı inancı paylaşmak zorunda mı?</p><br/>
<p>Bu devletin “egemen güçleri” AKP’ye oy veren insanları “siz bize benzemiyorsunuz” diye aşağılarken, AKP de kendisine benzemeyen yazarları cezalandırmaya çalışıyor.</p><br/>
<p>Gürsel, bu ülkenin adını yeryüzünde duyuran insanlardan biri.</p><br/>
<p>Yargılamak yerine minnettar olmalıyız.</p><br/>
<p>Ama biz yargılıyoruz.</p><br/>
<p>AKP’den pek bir ümidim yok bu konularda ama “muhafazakâr demokratlardan” bu tür çağdışı ilkelliklere karşı çıkmalarını bekliyorum doğrusu.</p><br/>
<p>Artık bu ülkenin “muhafazakârlarının” kendilerini, ancak “başkalarını” koruyarak koruyabileceklerini anlayacaklarını umuyorum.</p><br/>
<p>Sadece kendinizi korumaya çalışarak, korunamazsınız.</p><br/>
<p>Üstelik sadece Gürsel’i değil <i>Hayat TV</i>’yi de korumalısınız.</p><i><br/>
</i><p>Hayat TV, bir ajanstan aldığı görüntüleri yayınladı.</p><i><br/>
</i><p>Roj TV de aynı görüntüleri büyük bir ihtimalle aynı kaynaktan alarak yayınlamış.</p><br/>
<p>İçişleri Bakanlığı harekete geçti, RTÜK’ü uyardı, RTÜK Türksat’a yazı yazdı, Türksat, <i>Hayat TV</i>’ye frekans veren Türkovizyon şirketini tehdit ederek yayını kestirdi.</p><br/>
<p>Bir televizyonun yayınını AKP’li İçişleri Bakanlığı kestiriyor.</p><i><br/>
</i><p>Hayat TV, sol eğilimli bir televizyon.</p><br/>
<p>AKP böyle bir televizyonun varlığına tahammül edemiyor.</p><br/>
<p>AKP’nin bu yaptığının, bu partiyi kapattırmaya uğraşan Yargıtay Başsavcısı’nın yaptığından ne farkı var?</p><br/>
<p>Hiçbir farkı yok.</p><br/>
<p>Başsavcı da hukuka aykırı davranıyor, AKP de.</p><br/>
<p>İnsanın, kendine zulmeden bir güce benzemesi ne kadar acıklı.</p><br/>
<p>AKP hem zalim hem mazlum rolünde.</p><br/>
<p>Bu partiye oy veren insanlar memnun mu bu durumdan?</p><br/>
<p>Gerçekten sadece kendi partiniz kapatılmasın ve partinizle aynı fikirde olmayan bütün görüşler kapatılsın mı istiyorsunuz?</p><br/>
<p>Böylesine ikiyüzlü bir davranışı içinize sindirecek misiniz?</p><br/>
<p>Sindiriyor musunuz?</p><br/>
<p>“Haksızlıklardan” yakınırken haksızlık yapmak hiç mi utandırmayacak sizi, hiç mi rahatsız etmeyecek?</p><br/>
<p>Sadece kendimize benzeyenleri mi savunacağız?</p><br/>
<p>Benim “muhafazakârlardan” demokratik tepkiler beklememi çok “safça” bulanlar olduğunu biliyorum.</p><br/>
<p>Ben saf olmaya razıyım.</p><br/>
<p>Bana benzemeyen herkesten kuşkulanacağıma bırakın böyle saf ve aptal kalayım.</p><br/>
<p>Ben “muhafazakârların, dindarların” demokrat tepkiler göstereceğine, kendilerine benzemeyenleri koruyacağına inanıyorum.</p><br/>
<p>Bu ülkenin gerçek bir demokrasiye ulaşması için dindarların mutlaka demokrasiyi benimsemesi gerekiyor.</p><br/>
<p>Bu bir gün olacak.</p><br/>
<p>Umarım şimdi olur, umarım Gürsel’i ve <i>Hayat TV</i>’yi önce muhafazakârlar savunur, onların hakkına sahip çıkar.</p><br/>
<p>Bu kadar oynaklığın yararlı olmadığını AKP’ye herkesten önce onlar anlatır.</p><br/>
<p>Onlar bunu yapmasalar da, biz elimizden geldiğince AKP’yi bu baskıcı rejime karşı, AKP’ye benzemeyenleri de AKP’ye karşı korumaya çabalayacağız.</p><br/>
<p>Gücümüz, kalemimiz yettiğince.</p><br/>
<p>Biz dindar değiliz, dinî bir inancımız yok ama biz “hakka”, “mazlumdan yana çıkmaya”, “dürüstlüğe” inanıyoruz.</p><br/>
<p>Başkaları inançlarının gereğini yerine getirmese de, biz inancımızın gereğini yerine getiririz.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1353.htm), [web.archive.org (arşiv bağlantısı)](http://web.archive.org/web/20090905090531/http://www.taraf.com.tr:80/makale/1353.htm)
