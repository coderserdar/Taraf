# Aydın düşmanlığı

*Ahmet Altan 02.05.2012*

<div class="yazi"><p>Toplumla aydın arasında daima gergin bir ilişki vardır.</p>
<p>İki birbirine zıt isteği aynı anda içinde barındırır toplum.</p>
<p>Olduğu gibi kalmak ister ve değişmek ister.</p>
<p>Aydın da, değişmek isteyen toplumun kendi içinden, kendini değiştirmesi için çıkardığı kesimdir.</p>
<p>Büyüyen bir ağacın, güneşe doğru uzanan en ucundaki dallarıdır aydın.</p>
<p>Aydın, toplumu değişmeye zorlar, toplum bir yanıyla bundan hoşlanır, bir yanıyla da bundan nefret eder.</p>
<p>Aydın, <b>“bir görev”</b> olarak üstlenmez değiştirmeyi.</p>
<p>Onun varoluş biçimi zorlayıcıdır.</p>
<p>Gerek Kemalistler, gerekse dindar muhafazakârlar <b>“aydın”</b> kavramını <b>“bilgiyle”</b> ilişkilendirirler.</p>
<p>Onlara göre <b>“bilgili”</b> insan aydındır.<br/><br/><b>“Bilgi”</b> aydının tek özelliği değildir, hatta en önemsiz özelliğidir.</p>
<p>Bir insanın aydın olabilmesi için <b>“bilgiden”</b> yeni <b>“bilgi”</b> üretebilmesi, bu bilginin yayılmasına yardımcı olabilmesi gereklidir.</p>
<p>Bunu da hiç öyle <b>“bilinçle”</b> yapmaz, doğası öyledir.</p>
<p>En basit örneği ile anlatırsak, bir romancı topluma hizmet etmek için roman yazmaz, roman yazmadığı zaman ölecekmiş gibi hissettiği, derin bir acı çektiği ve bu acıyı da ancak roman yazarak dindirebildiği için yazar.</p>
<p>Ama iyi bir roman yazabildiyse, yazdıkları toplumun ya insanla ilgili bilgisini, ya toplumla ilgili bilgisini, ya da doğayla ilgili bilgisini yeniler, o bilgiye yenilikler katar ve bunu da <b>“yazının”</b> kendine ait estetiğiyle yapar.</p>
<p>Bunu yaparken sahip olduğu bilgiler ya da düşünceler hiç de önemli değildir.</p>
<p>Balzac kralcıydı, Knut Hamsun ve Ezra Pound faşistti, Neruda komünistti, Yahya Kemal muhafazakârdı, Necip Fazıl sağcıydı, Nâzım Hikmet solcuydu, Graham Greene dindardı, André Gide dinsizdi.</p>
<p>Birbirlerine hiç benzemezlerdi ama hepsi toplumlarına yeni bilgiler, yeni sesler, yeni gerçekler, yeni düşünce biçimleri, yeni söyleyiş tarzları bağışlayarak, kendi varlıklarıyla toplumda varolanın değişimine katkıda bulundular.
                                    	<br/><br/>
<a class="lnk2" href="/web/20130525042714/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr/ahmet-altan/makale-aydin-dusmanligi.htm), [web.archive.org (arşiv bağlantısı)](http://web.archive.org/web/20130525042714/http://www.taraf.com.tr/ahmet-altan/makale-aydin-dusmanligi.htm)
