# Tarkan’ın ‘National Geographic’ fotoğraflarının gizli manası

*Telesiyej 02.11.2010*

<div class="yazi"><p>Tarkan, doğanın sessiz çığlığını fotoğraflamış!</p>
<p>Bu sessiz çığlığın içinde, kara hayvanlarının, bitkilerin, çiçeklerin, ağaçların hatta kuşların hayat alanlarının kreşendo bir biçimde insan marifetiyle kuşatılarak, daraltılarak; bu canlıların artık eko sistemden koparılarak yaşayamaz hale gelişlerinin isyanı var bence. </p>
<p>Dünyanın her yerinde kentleşme ve sanayileşme furyası kırsalı yok ediyor. Tarkan’ın National Geographic dergisinin kasım sayısında yayımlanan fotoğraflarının mesajını öyle algıladım ben.</p>
<p>Onun Afrika’da çektiği fotoğrafların kadraj dışı –güçlü bir biçimde hissedilen-<b> okunmalarından </b>bir kez daha duydum bu çığlığı.</p>
<p>Tarkan, hayvan ve doğa fotoğraflarını çekerken, fotoğraf karesinin içinde yaptığı <b>tesbit</b> kadar, o <b>salise</b>lik an içinde doğanın geleceğinin yok olmasıyla ilgili duyduğu bilinçli acıyı da –karenin dışında- yerleştirmiş bu fotoğraf eylemine. Bu duyarlıkta çekilen fotoğrafların, kadraj dışında da, semiyolojik tesbitleri vardır çünkü her zaman. <br/><br/><i>National Geographic</i> dergisinde 10 fotoğrafı yayımlanan Tarkan, dergiye verdiği röportajda, doğayla olan ilişkisini ve doğanın nasıl bir tehdit altında olduğuyla ilgili görüşlerini şöyle açıklıyor: “Ben doğaya ve hayvanlara âşığım. Kendimi de bir çevreciden çok, doğa aktivisti olarak tanımlıyorum. Ülkesini seven biri olarak tarihî ve kültürel alanlarımızın koruma altına alınması için de gayret içerisindeyim. Doğa Derneği’yle birlikte mücadele ediyoruz. Baraj ve benzeri enerji projeleri, doğanın büyük düşmanları ve bu konuda dünyada ipin ucu kaçmış gibi görünüyor. Ben de bu dünyada bu ülkede yaşayan biri olarak doğamızın korunması gerektiğiyle ilgili fikrimi söyleme özgürlüğüne sahip olduğumu düşünüyorum. İnandıklarımın arkasında durmaya devam edeceğim.”</p>
<p>Tarkan ayrıca: “Ülkelerin ekonomik rant uğruna doğa ve hayvanlara geri dönüşü olmayan zararlar veriyor olmasını aklım almıyor” diyor.</p>
<p>Tarkan’ın fotoğraflarını gördüğümde etkilendim ve Cicero’nun şu sözünü daha iyi anladım: “Doğa, insana hakikati görme arzusu esinledi.” </p>
<p>Bu hakikat, her şeyden önce insanın doğa karşısındaki<b> sorumluluğunu görebilme</b> hakikatidir. Tarkan, bir doğa aktivisti pop star olarak –belki de dünyanın ilk ve tek doğa aktivisti pop starı olarak- bu sorumluluğu her fırsatta yerine getiriyor. </p>
<p>Tarkan çok iyi fotoğraflar çekmiş; ama onun fotoğraflarının iyi ve güzel fotoğraflar olmaktan öte bir derdi, bir <b>sorumluluk manası</b> olduğu hissediliyor.</p>
<p>Tarkan’ın fotoğrafları; doğanın dilini çözmemizde, doğanın feryatlarına kulak kesilmemizde ve bizlerin oluşturması gerektiğini düşündüğüm <b>Dünya Doğa Birliği</b> projesi gibi bir ütopyayı gerçeğe dönüştürmede bir katre de olsa fayda sağlar belki diye düşünüyorum.</p>
<p>İlk kez Tarkan Tevetoğlu imzasıyla <i>National Geographic</i>’te yayımladığı fotoğraflarla Tarkan bu alanda da uluslararası bir yolculuğun ilk adımını atmış oluyor. O artık yalnızca bir müzik insanı değil, aynı zamanda profesyonel bir fotoğrafçı.. zaten kendisi de müzikten sonra ikinci aşkının fotoğraf olduğunu söylüyor röportajında.<br/></p>
<h4><br/>‘Canlı Para’, bilgi esaslı bir rulet oyunu gibi </h4>
<p>Biraz tepki aldı program.</p>
<p>Kumar bu dediler.</p>
<p>Hangisi değil ki?</p>
<p>Diğerlerinde ortada para görünmediği için mi kumar gibi gelmiyor?<br/><br/><i>Var mısın Yok musun</i> kumar değil mi mesela?</p>
<p>Bence <i>Canlı Para</i>, <i>Var mısın Yok musun</i>’a göre daha az kumar; bilgiye dayanıyor çünkü.</p>
<p>Eğlenceli de bir yarışma.</p>
<p>Engin Altan Düzyatan da –soyadıyla müsemma- gayet düzgün yönetiyor doğrusu. (Neden bu arkadaş ısrarla Düzyatan soyadını kullanır anlamam, her duyduğunda insanda bir tebessüm uyandırıyor bu soyadı.. ‘Engin Altan’ daha poetik değil mi bir medyatik kişi için?)</p>
<p>Engin Altan, enerjik, duraksamadan, teklemeden götürüyor yarışmayı, akıcı, akıllı, mesafeli ama sıcak bir sunucu. (Kıyafeti biraz fazla ev hali gibiydi ya.)</p>
<p>Yarışma, masanın üzerinde duran 1 milyon TL canlı parayla başlıyor. Doğru cevaptan eminse yarışmacı, mesele yok. Bütün parasını doğruluğundan emin olduğu cevaba yatırarak ve sekiz soruda da bunu sürdürerek parayı koruyabilir. Ama sekiz sorunun doğru cevabından emin olan bir yarışmacı bulunabilir mi o ayrı! Yanlış cevap üzerine yatırılan paralar yanıyor elbet, geriye kalanla devam ediliyor; yarışmacının bilgisi kifayetliyse, para azala azala da olsa sekizinci soruya kadar gelebilir ve koruyabildiği parayı alıp gidebilir. Bazen daha erken, çok daha erken parasını tüketip ayrılanlar olacaktır tabii.<br/><br/><i>Canlı Para</i>, işte bu yüzden bilgi esaslı bir rulet oyunu gibi; bir nevi bilgi ruleti de diyebiliriz.</p>
<p>Çark yerine bilgi dönüyor beyinde ve çark durduğunda da bir ya da birkaç cevap şıkkına sürülüyor masadaki para.<br/><br/><i>Canlı Para</i>, hafta içi her gün Show Tv’de.</p></div>

Kaynak: [taraf.com.tr](http://www.taraf.com.tr:80/telesiyej/makale-tarkan-in-national-geographic-fotograflarinin.htm), [web.archive.org (arşiv bağlantısı)](http://web.archive.org/web/20101103185115/http://www.taraf.com.tr:80/telesiyej/makale-tarkan-in-national-geographic-fotograflarinin.htm)
