# Matrak adam olmak zor iş

*Janet Barış 02.10.2009*

<div class="taraf_structure_2col_1zq">
<div class="margen_n">



 <p>Komedyenler ünlüyse, iyi de para kazanıyorsa dünyanın en keyifli işi üzerinden hayatını sürdürebildiği için şanslı sayılır. Diğer yandan herkesi güldüren adamların kendilerinin ne kadar mutlu olduğu da tartışılır. Judd Apatow’un yazıp yönettiği <i>Funny People</i> yani <i>Matrak Adamlar</i>, komik adam olma düsturunun ne denli zor olabileceğini gözler önüne seriyor. <br/><br/>Başarılı ve ünlü bir stand-up komedyeni olan George, bir çeşit lösemi hastalığına yakalandığını öğrenir. Bu hastalığın belli bir tedavisi yoktur, tek çözüm Kanada’dan gelen ve hastaların sadece yüzde sekizinde olumlu sonuç veren bir ilaçtır. Kendisiyle fotoğraf çektirmek isteyenlerin ilgisinden bir an olsun yoksun kalamayan George, bu haberi aldıktan sonra dağılır. Bir gece aynı kulüpte kendisinden önce sahneye çıkan Ira ile tanışır. Ira, daha yolun başında komedyen olmak isteyen bir genç, iki arkadaşıyla aynı evde yaşıyor ve kadınlar konusunda hep başarısız. Kendisini zaten yalnız hisseden George, espri yazması ve asistanlığını yapması için Ira’yı işe alır. Ira ile George bir yandan çalışırken bir yandan da dost olurlar. Ira, George’un içindeki mutsuz adamı keşfetmeye başlar, onu tanır. <br/><br/>Ne var ki insanın ne kadar eğlenceli olursa olsun insanları güldüremeyeceği bir zaman gelir çatar. Ağlayan palyaçonun bir değişik versiyonu olan George’un hali de buna benziyor. Öleceğini bilerek işine devam ediyor, geçmişiyle hesaplaşmaya çalışıyor. Filmi ayakta tutan en önemli unsur da zaten Adam Sandler ve canlandırdığı George karakteri. George komik olduğu kadar kendi halinde, her insan gibi pişmanlıkları var, her şeye sahip, istediği kadınla birlikte olabiliyor ama mutsuz. Tipik ünlü ve zengin adam klişesi ama Adam Sandler’ın muzır tarafı karakteri böyle bir sıkıcılıktan kurtarmış, üstelik de komik. Bazı espriler özellikle Kuzey Avrupalı doktorla olan sahneler, göndermeler gayet eğlenceli. Ira karakteri de iyi çizilmiş. Ira karakterini canlandıran ve yönetmen Apatow’un ilk filminden beri birlikte çalıştığı Seth Rogen de filmin artısı. Film ikiye bölünmüş gibi, ilk epizodda George ve Ira’nın dünyasını tanıyor, ikinci epizodda ise George’un ilk aşkıyla yüzleştiği noktaya dönüyoruz. Süresi uzun olsa da arada espriler havada uçuştuğundan seyircisini sıkmıyor.<i> <br/><br/>Kırk Yıllık Bekâr</i>, <i>Kaza Kurşunu</i> gibi filmlerle tanınan Judd Apatow kendi üslubuna benzer bir komediye imza atmış. Adamlar matrak olunca filmin kendisi de komedi için biçilmiş kaftan gibi görünüyor. Geçmişle ilgili küçük anekdotları perdeye yansıtan sahneler de filmin ne kadar özenli olduğunun bir göstergesi. <br/><br/>Her ne kadar George daha filmin başında öleceğini öğrenmiş olsa da genelde eğlenceli bir yapım çıkıyor karşımıza. Hollywood mutsuz finalleri sevmiyor, bir de üzerine komedyenin hazin sonunu göstermeye kalkışmamış. Bu tip filmler genelde klişeler ve vasat pornografiyle süslenir, <i>Funny People</i>’da nispeten bunlar yok, iki adamın dünyası ve birbirlerini anlama biçimleri var. Sıradan bir komedi deyip geçebilirsiniz ama <i>Funny People</i>, Adam Sandler’ın kendine has oyunculuğu ve ince esprileriyle bir gömlek daha üste çıkan eğlenceli bir yapım.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7729.htm), [web.archive.org (arşiv bağlantısı)](http://web.archive.org/web/20091220160538/http://taraf.com.tr:80/makale/7729.htm)
