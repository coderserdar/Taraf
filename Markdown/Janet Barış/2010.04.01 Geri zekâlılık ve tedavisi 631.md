# Geri zekâlılık ve tedavisi

*Janet Barış 01.04.2010*

<div class="yazi"><p>Yıl içerisinde sinema yazarlarına ilişkin birçok açıklamaya şahit olduk. <i>Recep İvedik 3</i>’ün gösterime girmesiyle başlayan ve zaman zaman devam eden bu durumun en son örneği ise Okan Bayülgen. Kişisel olarak televizyonculuğunu beğendiğimi söyleyebilirim, gece programı formatının oluşmasında ve seyirci tarafından anlaşılır olmasında emeği büyük. Yıllardır bu işin içerisinde ve bir profesyonel. Ama tabii ki bu durum kimseye, bir meslek grubuna topluca geri zekâlı deme hakkını vermiyor.</p>
<p>Diğer yandan sinema yazarları daha önce fazla entelektüel bulunmuş, halktan kopukluğuyla eleştirilmişti. Aslında bu halktan kopuk olma meselesi mütemadiyen gündeme gelir. SİYAD ödülleri zamanı ya da bazı popüler filmler vizyona çıktığında alınan görüşler bunu tetikler. Kendi halinde gazetecilik yapmaya çalışan sinema yazarları da bir oraya bir buraya savrulur. Halktan kopuk entelektüeller mi, yoksa geri zekâlı mı tartışıladursun aslında birçoğu sadece sinema yazarı değil. Çünkü malum, çoğu kimse sadece sinema yazarlığından para kazanamıyor. Günümüzde sadece film izleyip üzerine yazı yazıp para kazanan sinema yazarı sayısı bir elin parmağını geçmiyor ki onların çoğu da artık duayen. </p>
<p>Sinema yazarlarının birçoğu günlük gazetelerde çalışıyor, sadece sinema yazarlığı değil kültür-sanat gazeteciliği de yapıyorlar. Bir kısmı dergici, bu dergileri çıkarırken yalnızca güncel, popüler filmlerden bahsedilmiyor, sinema tarihine ilişkin birçok ayrıntıya, bilgiye her sayıda rastlanabilir. Ayrıca çeşitli faaliyetlerle Türk sinemasının dünyada duyurulmasına katkıda bulunuyorlar. Mesela <i>Altyazı</i> dergisi, sinema dergiciliğine ek olarak dünyadaki farklı festivallerde Yeni Türk sinemasını tanıtan film programları hazırlayıp, konferanslar düzenliyor. Ayrıca akademisyenlik yapanlar da var, bir yandan öğretim üyeliklerini sürdürürken bir yandan da günceli takip ediyorlar. Festival programlarını hazırlama, zaman zaman televizyon programı ve daha farklı birçok ek işle birlikte sürüyor sinema yazarlığı. Ama hiçbir ek işle bile “zeki” insanların kazandığı büyük paraları kazanamıyoruz. Bir sinema yazarı arkadaşımız Facebook’ta “Top 10 Reasons to Dump a Film Critic” (Bir sinema yazarını terk etmek için on neden) diye bir grup açmıştı. Burada da içeriden bir bakışla saptanmış on madde var. Dördüncü maddede kendine ait evi, hatta arabası bile olan parmakla sayılır diyor, ki çok doğru. </p>
<p>Bazı şeyler dışarıdan göründüğü gibi olmuyor çoğu zaman. Sinema yazarı diye adlandırılan güruh da sabah bir basın gösterimi izledikten sonra rahat rahat evine dönüp yazısını yazan bir topluluk değil ama öyle zannediliyorlar. Bir de üzerine ya geri zekâlı olarak nitelendiriliyorsunuz ya da fildişi bir kuleden halka uzaktan bakan eleştirmen olarak... </p>
<p>Eleştirinin her sanat içerisinde zor bir yeri var. Bir sanatçı resmini tamamlamak için yıllarca uğraşıyor, ya da bir yazar kitabını bitirmek için aylarca çalışıyor, sinema ise fiziksel olarak ayrı bir efor gerektiriyor, sette çalışmak zor bir iş gerçekten. Bunların üzerine eleştiri yapıldığında eleştirilmek de çok olası. Fakat, eleştirmek, üzerine konuşmak yazı yazmak da sanatı bir o kadar geliştiren bir şey. </p>
<p>Konuya ilişkin olarak edebî ve mizahi bir üslupla meseleyi irdeleyen sinema yazarı arkadaşım/ağabeyim Murat Erşahin’in <i>www.sinemamuzik.com</i> ile <i>www.siyad.org</i>’da yayınlanan “Sinema Yazarları ve Geri Zekâlılık” yazısını da ayrıca tavsiye ederim. Erşahin kendinden de yola çıkarak sinema yazarlığını sevmenin, başka bir şey beklemeden yazmanın, yayınlardan gelecek az bir telifle hayatı geçindirememenin sıkıntısından bahsediyor. Bir de en önemlisi bütün bunlara rağmen sinemanın iyileştiriciliğinden, böyle yaşadığımız için mutlu olduğumuzdan dem vuruyor. Büyük zekâlarla büyük paralar kazanan insanların aksine biz sadece sinemanın iyileştiriciliğine inanıyoruz, geri zekâlılık tedavi gerektiren bir şeyse kimbilir böyle tedavi oluyoruzdur belki de...</p>
<p><b><br/>janetiko@gmail.com</b></p></div>

Kaynak: [taraf.com.tr](http://www.taraf.com.tr:80/makale/10710.htm), [web.archive.org (arşiv bağlantısı)](http://web.archive.org/web/20100404073719/http://www.taraf.com.tr:80/makale/10710.htm)
