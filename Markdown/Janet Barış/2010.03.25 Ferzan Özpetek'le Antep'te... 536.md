# Ferzan Özpetek’le Antep’te...

*Janet Barış 25.03.2010*

<div class="yazi"><p>Uzak bir şehre bir film galası için gitmek gerçekten bir macera. Topu topu belli bir saat aralığı için bulunacağınız şehirden beklentiniz ise sadece yeni bir film. Ferzan Özpetek’in yarın vizyona girecek olan filmi <i>Serseri Mayınlar</i>’ı bir grup gazeteciyle birlikte Gaziantep’te yapılan galasında görme şansı bulduk. </p>
<p>Filmin, bugünlerdeki “eşcinselliğin tedavi edilebilir bir hastalık olup olmadığı” sorunsalına farklı bir pencereden baktığını söyleyebiliriz. Bir çocuk babasına gey olduğunu açıklamaya kara veriyor fakat ağabeyi ondan daha önce davranıp kendi sırrını açıklıyor. Mekân da İtalya’nın güneyi ve küçük bir kasaba, hal böyle olunca herkesin birbirini tanıdığı, bir diğerinin başkası hakkında ne düşündüğünün önemli olduğu bir ortam çıkıyor ortaya. Her ne kadar kapalı, muhafazakâr bir toplum olarak gözüksek de İtalyanlarla benzer noktalarda buluşuyoruz. Çünkü konu eşcinsellik olunca işler bu küçük İtalyan kasabasında da bizdeki herhangi bir kasabadan farklı ilerlemiyor.</p>
<p>Anne karakteri oğlunun tıp okuyan arkadaşına bunun tedavi edilip edemeyeceğini soruyor. Gündemi de şu sıralar meşgul eden bu konu Özpetek’in filminde bir tesadüf olarak çıkıyor karşımıza. Sonuç olarak ortada sıcak, içten, eğlenceli bazı noktaların ne kadar evrensel olabileceğini gösteren bir film çıkmış.</p>
<p>Gaziantep gelişmiş bir şehir, Nakıp Ali sinemasını dolduran kalabalığın tipolojisi İstanbul’daki herhangi bir galadan farksızdı. Şaraplar ve şık kıyafetleriyle filmi bekleyen topluluğun kendine has bir aurası vardı. Tabii ki Gaziantep sadece alışveriş merkezini oluşturan kalabalıktan oluşmuyor. Sokaklar, çarşılar ve yemekleriyle de ayrı bir tadı var. Bakır ustaları, demirciler, eski gramofonlara sahiplik eden eskicilerle birlikte tarihin tozlu sayfalarına karışıyor gibi hissediyorsunuz.</p>
<p>Ferzan Özpetek’le yaptığımız uzun kahvaltıda sadece filmi konuşmadık, hayattan bahsettik, aşktan, ailelerden, İtalya’daki ve buradaki yaşamın benzer ve farklı yanlarına değindik. O kadar sıcak ve samimi bir sohbete dalmışız ki üç saat nasıl geçti anlamadık. Sohbetten birçok anekdot kaldı aklımda ama Özpetek’in hayatla ilgili çıkarımı hoştu. “Hayatı yaşamaya bir ömür yetmez, insanın hayatı anlaması, yaşaması için birkaç ömrü olmalı, mesela ben gidip Karadeniz sahillerini görmek istiyorum ama orada bir ay yaşamalı, insanları tanımalıyım” diyor yönetmen. Gerçekten de insan yaşadığı hayatı düşünüyor yeniden. Hepimizin yaşayacak tek hayatı var, bu bize bahşedilen ömürde maddi ve manevi imkânlar kısıtlı, her gün bir yerlere yetişmek zorundayız, her anını dolu dolu yaşayamayız ama görecek o kadar yer, tanıyacak o kadar çok insan var ki, bir yerlerde bu da düşündürüyor insanı. Biz de açığımızı filmlerle kapatıyor, başka dünyaları, mekânları, insanları perdede tanıyoruz biraz da...</p>


Altın Bamya ve Yeşilçam

<p>Tartışılan Altın Bamya ödülleri geçtiğimiz pazar gecesi verildi. Sinemada cinsiyetçiliğe biraz olsun dikkat çeken, yaratılan kadın karakterlere eleştirel bir tavırla yaklaşan Altın Bamya’nın galibi <i>Nefes</i> filmi oldu. Törenin en orijinal yanı <i>Nefes</i> ekibinden iki kişinin ödüllerini almaya gelmesiydi. Birçok köşe yazarı tarafından eleştirilen, taşlanan Altın Bamya törenine gelip, ödül almak gerçekten bir jest sayılabilir.</p><br/>Türkiye’nin Oscarları diye lanse edilen Yeşilçam ödüllerinin galibi de <i>Nefes</i> oldu. Amerika’dan ithal törende tıpkı Oscarlardaki gibi militarist bir filmin ödüllendirilmesi de şaşırtıcı değil. Oscar’ı bir tek “Academy of Motion Picture Arts and Sciences” verir, başka bir ülkenin Oscar’ı ol(a)maz bu şekilde belki daha popüler oluyordur ama illaki bir ödül töreninin Oscar ile anılması bu kadar mı önemli tartışılır.</div>

Kaynak: [taraf.com.tr](http://www.taraf.com.tr:80/makale/10611.htm), [web.archive.org (arşiv bağlantısı)](http://web.archive.org/web/20100328070404/http://www.taraf.com.tr:80/makale/10611.htm)
