# İnsanın içi de siyah beyaz

*Janet Barış 23.04.2010*

<div class="yazi"><p>İnsanların işlerinden çıkıp belli bir bara gitmeleri ve bunun etrafında dönen muhabbetler konusu yıllarca sürmüş birçok dizide çıktı karşımıza. <i>Cheers</i>, <i>How I Met Your Mother</i> ilk akla gelen örnekler. Mesele bir grup insanın sürekli aynı noktada buluşup muhabbet etmesi olunca, gündelik hayata ilişkin malzeme de bol oluyor. </p>
<p>Ankara Sinema Derneği yöneticisi, Gezici Festival koordinatörlerinden Ahmet Boyacıoğlu, yirmi beş yıllık sanat galerisi ve bar olan Siyah-Beyaz’ın izini dostluklar üzerinden sürmeye çalışıyor. Pat diye bir intihar sahnesiyle açılıyor film. Daha sonra yavaşça karakterlere aşina oluyoruz. Komünist yaşlı ressam, kibirli gözükmeyen, yaptığı işten sıkılan insani bir doktor, artık avukatlık yapmayan eski araba sevdalısı Muzaffer ve tüm bu erkek egemen dünyada tek kadın olan Ayten. Bunların buluştuğu yer ise yine arkadaşları olan Faruk’un barı, yani Siyah-Beyaz. </p>
<p>Kendisi de aslında bir doktor olan Ahmet Boyacıoğlu, Ankara’da kendine özgü bir tarihi bulunan Siyah-Beyaz’ı anılarından yola çıkarak yeniden hatırlatıyor. Bunu yaparken çok da zorlanmıyor çünkü barın işletmecisi de müdavimleri de tanıdığı insanlar. Bıkıp usanmadan her akşam aynı yere geliyorlar, belli ki gidecek başka yerleri de yok, çünkü barın işletmecisi Faruk, burayı kapatıp Bodrum’a yerleşeceğini söyleyince hepsi tarumar oluyor. </p>
<p>Boyacıoğlu belli ki aklındaki, sevdiği bir fikri çok sevdiği sinemaya aktarmak istemiş. Teknik olarak da başarmış aslında... Görüntüler, ses gibi konularda bir problem yok ama sahneler arası geçişler çok bariz, diyaloglarda bir zorlamalık hissediliyor. Baştaki sahnelerde de barda bu beş kişiden başka kimse yok gibi duruyor. Karakterlerin hiçbirine derinden bakamıyoruz birçok şey sadece yüzeysel olarak kalıyor. Açılıştaki ilk intihar pek bir yere oturmuyor ya da hep birlikte aynı sandala binip balığa çıktıkları sahnede de bir yapaylık var. Filmdeki tek kadın karakter olan Ayten de tamamen erkek gözüyle hareket eden bir kadın, adamın birini terk ederken, diğer bir adamı canı çekerken erkek bir söylem üretiyor. </p>
<p><i><br/>Siyah-Beyaz</i> işin seyirci vs. gibi kısımlarının hesaplanmadığı, içten çekilmiş bir film; belli ki Ahmet Boyacıoğlu’nun zaten müdavimi olduğu Siyah-Beyaz’la duygusal bir bağı var. Hayatın kısa, dostlukların baki olduğunu hatırlatıyor, erken giden dostlar üzerine düşündürüyor. Diğer yandan bir doktor gözüyle, yayılan kanser hastalığına dikkat çekiyor. </p>
<p>Bir Ankara filmi olmasına rağmen daha çok kapalı mekânlarda geçiyor, Ankara sokaklarına, yaşamına dair izler pek yok. Ankaralıların yine de sevebileceği bir film <i>Siyah-Beyaz</i>, hele de barı bilenlerin daha çok ilgisini çekebilir. Ahmet Boyacıoğlu zamanı durdurmuş ve Siyah-Beyaz’ın hareketli bir fotoğrafını çekmiş, böylelikle bir bakıma günün birinde kapanacak bile olsa belgelemiş. Tuncel Kurtiz, Nejat İşler, Taner Birsel gibi oyunculardan oluşan kadrosu da dikkat çekici. Popüler sinema mı sanat sineması mı tartışıladursun <i>Siyah-Beyaz</i> kendi halinde bir yapım. Ankara’da ve yönetmenin anılarının gizeminde yol alan içten bir film.</p></div>

Kaynak: [taraf.com.tr](http://www.taraf.com.tr:80/makale/11006.htm), [web.archive.org (arşiv bağlantısı)](http://web.archive.org/web/20100427110016/http://www.taraf.com.tr:80/makale/11006.htm)
