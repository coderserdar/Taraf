# Gidenlerin ölü bedenleri

*Janet Barış 24.09.2009*

<div class="taraf_structure_2col_1zq">
<div class="margen_n">



 <p><i>Hayalet</i> belli bir kuşağın ezbere bildiği bir aşk filmi. Benim gibi yirmili yaşlarının son demlerini yaşayanlar için Patrick Swayze’le ilk tanışma Demi Moore’la başrolü paylaştığı <i>Hayalet</i> filmidir. Son yıllarda çok aktif bir oyuncu olmasa da Patrick Swayze’in ölümü Hollywood için büyük bir kayıp. Erkek oyuncu biraz da yakışıklıysa Hollywood suları içerisine çabucak yayılır, ünü arttıkça artar. Swayze de onlardan biriydi, ona doğuştan dansçı diyebiliriz; çünkü 1952’de Houston’da doğan sanatçının annesi Patricia Yvonne Helen bir dans öğretmeni. Çok önemli bir müzikal olan <i>Greace</i>’de yer alan Swayze’in kitlelerle buluşması ise 1987 tarihli <i>Dirty Dancing</i> yani <i>İlk Dans, İlk Aşk</i> filmi. Öte yandan kariyerini <i>Hayalet</i> öncesi ve sonrası diye de ayırabiliriz; çünkü 1990 yılında <i>Hayalet</i>’le kavuştuğu ünün ardından 1996 yılında <i>Letters From a Killer</i> çekimlerinde attan düşerek uzun zaman perdeden uzakta kaldı. Daha sonra farklı yapımlarla beyazperdeye dönen Patrick Swayze’in şanssızlığı sürdü, iki yıl önce pankreas kanseri olduğunu duyurdu, uzun süre mücadele etti ama geçtiğimiz hafta kansere yenildi. <br/><br/>Ölüm yaşamın bir parçası, kalıcılık, izler de bu anlamda önemli, iz bırakmış insanlar üzerinden yıllar geçse de unutulmuyor. Geçtiğimiz haftalarda ünlü tiyatro ve sinema oyuncusu Erkan Yücel için ölümünün 20. yılında bir etkinlik düzenlendi. Hiç unutulmayan, her fırsatta anılan, toplu film gösterimleri düzenlenen Yılmaz Güney’le ilgili Nâzım Hikmet Kültür Merkezi’nde de bir etkinlik vardı, filmleri yeniden ve yeniden gösterildi. Tüm bunlardan farklı olarak ölümünün üzerinden çok da uzun yıllar geçmeden Michael Jackson’ın bu yıl için planladığı Londra konserine ilişkin detayları içeren <i>This is It</i> filminin fragmanı yayınlandı. Jackson dünya müzik tarihi için çok önemli bir figür, bu yüzden ölümü kadar ölümünden sonra ortaya çıkan görüntüleri de çok kıymetliydi. Fragmanı dolaşmaya başlayan film, hayranlarına Jackson’ın prova ve kamera arkası görüntülerini izleme fırsatı sunacak. Bu yıl nisan ve haziran ayları arasında çekilen görüntüler kuşkusuz çok değerli, ani bir kaybın ardından en azından hafızada yer etmesi açısından belgelenmesi, bir film olarak tarihe bırakılması önemli ama asıl mirası dünya müzik tarihine bırakmış olacak, yani Michael Jackson belgeselinin müzikal değeri sinemasal değerinin kat kat önünde gibi görünüyor. <br/><br/>Diğer yandan Jackson’ın “ölüsü bile para eder” deyiminin biraz daha tersine çevirerek “ölüsü dirisinden de çok para eder”e kaydığını söyleyebiliriz; öyle ki bilerek öldürüldüğü yolundaki iddialarda da böyle bir kanının olduğu gündeme gelmişti; böyle olunca insan ister istemez kapitalizmin dişli çarklarıyla örülü düzende ölü bedenlerden kâr etmeye çalışan sistemin gerçeğini sorguluyor. Jackson ve onun ölümü üzerinden çok daha fazla paralar kazanılabilir, daha birçok farklı proje üretilebilir. <br/><br/>Bir de bakıyoruz ki kapitalizm ölü bedenleri tüketmeye başlamış, bununla da yetinmeyerek kendi kurduğu iktidar çerçevesinde beslediği bu açmazı seyirci için arzu edilebilir bir alana dönüştürmüş. Richard Sennett <i>Yeni Kapitalizm Kültürü</i> adlı kitabında, sadece sanat için değil gündelik hayatımıza ilişkin olan birçok konuyu bu açıdan gündeme taşıyor. Gözüme çarpan birçok noktadan biri sosyolog Erving Goffman’ın bir çıkarımı, Goffman reklamlarda arabanın değil de çölün gösterilmesini “ilgiyi tamamlama” olarak anlamlandırıyor. Böylelikle çölü gören seyirci oraya sahip olacağı arabayla varmak istiyor belki. İnsanların alışkanlıkları değişiyor, bu yüzden de sevdiği sanatçının ölümü üzerine bir belgesel çekilmesi onu zihninde diri tutuyor ama diğer yandan işin mali boyutu o kadar da masum değil. Sonuçta Michael Jackson bir ikon, birçok kişinin üzerinden para kazandığı, bedeni varolmasa da kazanacak olduğu bir ikon. Tüketim kültürü alışkanlıklarımız eskisi gibi olmadığına göre uzun yıllar boyunca böyle kalıcı bir ikon daha ortaya çıkmayacağı da açık ne de olsa arabasız çöle ulaşabilmenin kendisi de bir muamma.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7594.htm), [web.archive.org (arşiv bağlantısı)](http://web.archive.org/web/20091205172759/http://taraf.com.tr:80/makale/7594.htm)
