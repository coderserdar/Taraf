# Kanıma giren vampir olsa

*Janet Barış 08.01.2010*

<div class="yazi">Twilight, Alacakaranlık serisiyle birlikte sinemada farklı bir vampir modeli gelişmeye başladı. Bu vampirler yakışıklı ve kızların âşık olacağı türden, dolayısıyla sinema tarihinde rastladığımız diğer vampirlere benzemiyor. Geçtiğimiz yıl İstanbul Film Festivali’nde gösterilen ve bu hafta vizyona giren <i>Låt den rätte komma in</i> Türkçe adıyla <i>Gir Kanıma</i> bu tür filmlere alışkın seyirciler için farklı bir örnek.<br/><br/>İsveç sinemasının önemli yönetmenlerinden biri olan Tomas Alfredson’un yönettiği ve John Ajvide Lindqvist’in <i>Låt den rätte komma in</i> adlı romanından uyarlanan film, Stockholm’ün banliyölerinden birinde on iki yaşında ve çok da sosyal olmayan Oskar’ın, kim olduğunu bilmeden bir vampirle geliştirdiği arkadaşlığı anlatıyor. Her ikisinin de kendine has hayatları var. Aslında vampir olan Eli yüzyıllardır on iki yaşında ve kan toplayarak yaşamak zorunda, Oskar ise arkadaşları tarafından pek de kabullenilmemiş bir çocuk. Eli’nin Oskar’a komşu olması ile birlikte aralarında bir dostluk başlar, hayatla pek de barışık olmayan bu iki çocuk birbirlerine tutunurlar. Bu arada Eli’nin taşınmasıyla birlikte etrafta cinayetler gelişmeye başlamıştır. Oskar başta Eli’nin vampir olduğunu anlamaz ama sonrasında alışkın oldukları sıradan hayat her ikisi için de başka bir şekle bürünür. <br/><br/>Vampirlerin derdi hep büyüklerle değil, bu filmde çocukların vampirle imtihanı üzerine gidiliyor. Ama tipik korku filmlerinden değil, dram ağırlıklı bile sayabiliriz belki, kan ve şiddet de var ama işin bir de duygusal tarafı mevcut. İsveç sinemasının alışkın olduğumuz rengi bu filme de yansımış, karakterlerin ruh halleri, soğuk bir ülkeden çıkmış olduklarını açık ediyor. Görüntülerin griliği, havanın soğukluğu Kuzey Avrupa sinemasından alışkın olduğumuz bir tedirginlik bırakıyor. Bu çoktan kanları çekilmiş gibi görünen insanlar seyirciye estetik bir korku atmosferi sunuyor. Aksiyon dozu düşük, içine kapanık, sakin akan, finaliyle de şaşırtan ilginç bir vampir filmi <i>Gir Kanıma</i>. Bu tip filmleri romandan uyarlamanın zorluğu da açık, romanı okumadım fakat edebi bir atmosferin yakalanmış olduğunu düşünüyorum. <br/><br/>Film aynı zamanda bol ödüllü. 2008 Tribeca Film Festivali “En İyi Kurmaca Film”, Avrupa Fantastik Film Festivalleri Federasyonu “En İyi Avrupa Yapımı Fantastik Film” ödülleri ile Altın Méliès de dahil pek çok ödül kazanmışlığı var. <i>Gir Kanıma</i>’nın Hollywood versiyonunun çekileceği söyleniyor, ne şekilde olursa olsun aynı tadın alınabileceğini düşünmüyorum. Çünkü bu İsveç doğasına uygun, onunla örtüşen ve onunla yoğrulan bir film olmuş. Yaratacağı his ancak bu şekilde, böyle bir atmosferle anlamlandırılabilir, Hollywood sularında ise gömülür, gider. Duygusal ve farklı bir vampir filmi arayanlar için <i>Gir Kanıma</i> iyi bir seçim ama Twilight tarzı bir gençlik melodramı beklenirse hayal kırıklığı yaratabilir.</div>

Kaynak: [taraf.com.tr](http://taraf.com.tr:80/makale/9422.htm), [web.archive.org (arşiv bağlantısı)](http://web.archive.org/web/20100331113924/http://taraf.com.tr:80/makale/9422.htm)
