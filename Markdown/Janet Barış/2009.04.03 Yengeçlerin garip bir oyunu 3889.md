# Yengeçlerin garip bir oyunu

*Janet Barış 03.04.2009*

<div class="taraf_structure_2col_1zq">
<div class="margen_n">



 <p>Ali Özgentürk Türk sineması için önemli bir yönetmen. <i>Hazal, At, Murtaza</i> gibi klasikleri çoktan unutulmazlar arasına girmişken son dönem Türk sineması içerisinde <i>Balalayka</i> ve <i>Kalbin Zamanı</i> gibi ortalama sayılabilecek filmlerle yer aldı. Özgentürk’ün son çalışması <i>Yengeç Oyunu</i> ise tam olarak nereye oturtulması gerektiği açık olmayan beklenmedik bir örnek. <br/><br/>Merkezde tek bir kadın var o da üniversitede hoca olan Asya; doğup büyüdüğü Eskişehir’e gelen Asya burada tarih hocalığına başlar. Öğrencileriyle birikte Osmanlı döneminde yaşanmış olan bir cinayetin peşine düşer, 1900’lü yılların başında kimine göre fahişe kimilerin göre ise ebe olan Nuriye, reddettiği Yengeç Salih tarafından öldürülmüştür. Asya ile öğrencileri bu olayın üzerine gider, eski mahkeme kayıtlarını incelemeye alır. Bu sırada katilin torunu da belediye başkanlığı için aday olmuştur ve bu konunun derinlemesine araştırılması canını sıkar engel olmaya çalışır. Asya öğrencileriyle konuyu araştırırken bir yandan da ailesiyle uğraşmak zorunda kalır. Nerede olduğunu anlayamadığımız kocası, küçük kızı, Çin’e giden ve kızkardeşini yalnız bırakan eniştesi ve biraz hovarda olan en küçük kızkardeşi. Filmde her kadının kendine ait farklı bir sorunu var, birisi kocasını bekliyor, birisi evlenmek derdinde, Asya ise hem kocasını unutamıyor hem de tüm engellemelere rağmen araştırmasını yapmaya çalışıyor. Bu arada istasyon memuru kocasının mesleğini devralan annesi de trenlerde bilet kesiyor.<i> <br/><br/>Yengeç Oyunu</i> tam olarak neyi anlattığı belli olmayan bir film. Daha önce Sabancı Üniversitesi’nde bir hoca ile öğrencilerin birlikte yaptığı çalışmadan esinenilerek oluşturulan film, kadın sorunlarına da eğilmek istemiş ama bu mesele de çok sığ, üstü kapalı bir biçimde işlenmiş. Birbirinin ardına yapıştırılmış sahneler, zaman zaman anlamsızlaşan diyaloglar ile de farklı bir yöne evriliyor. Sık sık karşılaştığımız Eskişehir manzarasının arkasında kadın olmanın zorlukları, yerel toplum içerisinde görülme biçimlerine dek uzanan bir anlatım var, hatta zaman zaman kadınlarla ilgili olarak yaşanmış üçüncü sayfa haberlerine bile değiniliyor. Bu açıdan da Osmanlı’dan bu yana işlenmiş olan namus cinayetleriyle bir ilişki kurmaya ortak bir yol bulmaya koyuluyor. Fakat senaryo ve senaryonun işleniş biçimi sorunlu bir biçimde ilerliyor. Zamanla Asya’nın kocasının başına ne geldiğini, anlamsız yerlerde ortaya çıkıp torununu görmeye çalışan babaanneden neden uzak durduğunu anlıyoruz ama içimizdeki boşluk dolmuyor. <i>Yengeç Oyunu </i>seyircisiyle ilişkisini tam olarak kuramıyor. Üzerine bir de çok yapay duran oyunculuklar eklenince de seyirci hikâyenin içine girmekte zorlanıyor. Yengeç ise hem bir imge hem de araştırması yapılan cinayetin zanlısının soyadı, hayatta yengeçler de var onlarla uğraşmaya çalışanlar da ama kazanan hep heykeli bile dikilen “yengeç” olduğundan film boyunca oluşturulmaya çalışılan söylem de eriyip gidiyor.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4840.htm), [web.archive.org (arşiv bağlantısı)](http://web.archive.org/web/20090707082313/http://www.taraf.com.tr:80/makale/4840.htm)
