# Emek’i yıktırmayalım

*Janet Barış 15.04.2010*

<div class="yazi"><p>İstanbul Film Festival’inde “İstanbul: İçeriden ve Dışarıdan” diye bir bölüm var, İstanbul’u çeşitli şekilde filmin merkezi yapan mekânsal olarak hakkını veren filmlerden bir seçki gösteriliyor. Alain Robbe Grillet’in yönettiği <i>Ölümsüz Kadın</i> filmi bunlardan biriydi. 1960’lar İstanbul’u, boş sokalar, parmakla sayılacak insanlar ve eski evler... Günümüzü düşününce insan birkaç kişinin doldurduğu, neredeyse boş vapurları, eski evleri özlüyor. Şimdi nereye baksak bir gökdelenle rastlaşıyoruz, nasılsa gözümüz alıştı artık. </p>
<p>Bazı şeyler eskidikçe güzelleşir, eskidikçe önem kazanır, değeri artar. Eskinin yerine yenisini yapmak içinse sağlam sebepler gerekir. Emek Sineması ve çevresinde geliştirilen proje, şehrin, caddenin dokusuna uygun değil. Bunu yoldan geçen herhangi birine sorsanız benzer bir yanıt alırsınız.</p>
<p>Ne yazık ki herkes estetik düşünmüyor. Artık önemli olan büyük mağazaların konuşlandığı merkezler yapmak. Mesele böyle olunca bir binanın estetik ve tarihî değerinden ziyade farklı meseleler gündeme geliyor. Geçtiğimiz hafta Mimarlar Odası’nda konuya ilişkin bir toplantı yapıldı, bizzat bulunamasam da toplantıya katılan bazı arkadaşlardan bilgi edinmeye çalıştım. Süreç hukuki yollarla durdurulmaya çalışılıyor. Toplantıdan çıkan bir diğer sonuç da ‘Emek Sinemasını Yıktırmayalım ve Yaşatalım’ adıyla kurulan platform. Ayrıca İKSV bu sabah konuyla ilgili bir basın toplantısı yaptı. Hem kamuoyu konuyla ilgili bilgilendirildi hem de konuya bir de İKSV açısından açıklık getirmiş oldu. Bu süreç aslında çoktan başlamış, pek de duyurulmadı. Nostaljik bir biçimde bu yıl festival merkezinin Emek olamayacağını öğrenince neler oluyor diye merak ettik; ardından açılıştaki protesto ve devam eden süreç Emek Sineması için gelinen noktayı gözler önüne serdi. Peki ya festival olmasaydı? Daha önce kısmen gündeme gelen mesele böylelikle cismen de önem kazanmış oldu. Kısıtlı bir kitlenin haberdar olduğu durum geniş kitlelere ulaştı. Gücümüz yeter mi bilmiyorum çünkü proje sadece Emek değil, Yeni Rüya, Sinepop ve tarihî İnci Pastanesi’ni bile içine alan geniş bir bölümü kapsıyor. Hepsi birden tarihin tozlu sayfalarına karışabilir, belleklerimizde yılgın anılar olarak kalacak resimler gibi kaybolabilirler. El vermek için www.emeksinemasiniyasatalim.org sitesine tıklayabilir ve onay@emeksinemasiniyasatalim.org adresine bir imza da siz bırakabilirsiniz.</p>
<p>***</p>
<p><b>Tavla turnuvamız</b></p>
<p>Bu yıl diğer festivallerden farklı olarak bir de tavla turnuvası gerçekleştirildi festivalde. Projenin mimarı <i>Koca Dünyada Kurtuluş Pusuda</i> adlı filmiyle festivale konuk olan Stephan Komandarev. Kendisi tavla turnuvasını şart koşunca, İKSV sinema yazarlarıyla iletişime geçti. Benim de içinde bulunduğum on altı kişilik ekip, ilk turda sekize indik, sekiz kişilik takımdan çıkan ilk üç sinema yazarı –ki birisi de benim- filmin yönetmeni Stephan Komandarev, yapımcısı Stefan Kitanov ve filmin müziklerini yapan Stefan Valdobrev’le karşı karşıya geldik. Şansıma karşıma yönetmen Stephan Komandarev çıktı. Bulgar yönetmen ile eğlenceli bir tavla oyunumuz oldu. Üç kişiden averajla en iyi puanı yapan iki kişi de kendi aralarında maç yapınca, turnuvanın galibi Stefan Valdobrev’le kapışan sinema yazarı Nadir Öperli oldu. Ben de finale kadar çıkabilmiş olsam da üçüncülükle yetindim. </p>
<p>Bir filmden çıkıp diğerine koşturduğumuz film festivali haftası pazar günü itibariyle sona erecek. Henüz film görmemiş olanlar –ki salonların doluluğuna bakılacak olursak bayağı kalabalık bir kitle tarafından takip ediliyor- en azından gidip bir film görmeli. Festivalin ardından bazıları vizyona da girecek ama çoğunu sadece festival esnasında görebilirsiniz. </p>
<p><b>janetiko</b><b>@gmail.com</b></p></div>

Kaynak: [taraf.com.tr](http://www.taraf.com.tr:80/makale/10895.htm), [web.archive.org (arşiv bağlantısı)](http://web.archive.org/web/20100418195053/http://www.taraf.com.tr:80/makale/10895.htm)
