# Köprüde karşılaşmalar

*Janet Barış 19.03.2010*

<div class="yazi"><p>Geçtiğimiz yılın en çok tartışılan meselelerinden biriydi belgeselle drama arasında kalan yapımlar. İki Dil Bir Bavul bu yüzden çok tartışıldı; kimileri “belgesel” dedi kimileri filmi belgeseldrama çatısı altına yerleştirdi. Gerçek oyuncular ve gerçek haller söz konusu olduğunda bu gibi karşılaştırmalar ya da arada kalmalar ister istemez oluyor. İlk kez İstanbul Film Festivali’nde izlediğimiz ve sürpriz bir biçimde Ulusal Yarışma’da En İyi Film ödülü alan Aslı Özge’nin yönettiği Köprüdekiler de buna benzer bir örnek.</p>
<p>Üç farklı hikâye, üç farklı insan... Biri trafik polisi, biri dolmuş şöförü, diğeri de eğitimsiz bir genç. Farklı hayatları var, şöför evliliğinden memnun değil, karısının başka dertleri var, daha iyi bir evde yaşamak istiyor örneğin. Evlenmek için evlenmiş ve mutsuz olmuş bir kadın tipi çiziyor. Diğer yanda polis Murat ise yalnız, bilgisayar başında hayatına girebilecek bir kadın arıyor ama bu konuda çok da becerikli değil, 19 yaşlarındaki Fikret ise kendine göre bir iş bulamıyor, yapabildiği tek şey köprüde çiçek satmak.</p>
<p>Genellikle birbirinden farklı şekilde anlatılan hikâyelerin bir yerde kesişmesi gerekir ya da en azından seyirci öyle düşünür. Bu üç insanın hayatları her gün aynı yerde, İstanbul’un merkezi, Anadolu’yu Avrupa’ya bağlayan Boğaz Köprüsü’nde birleşiyor ama kesişmiyor. Birbirlerini tanımıyorlar, filmde de karşılaştıklarına dair özel bir ibare yok, zaten yönetmen de bilerek yollarını kesiştirmiyor. Oyuncular gerçek, neredeyse kendilerini oynuyorlar. Filmdeki karı-koca gerçekten de evli. Sadece polis karakterini emniyetten izin çıkmadığı için kardeşi oynuyor. Arada bazı siyasi diyaloglar yer alsa da karakterlerin politik duruşları net değil. Yönetmen belli bir politik tavır takınmıyor. Bunu da açıkça ifade ediyor, sadece göstermeyi amaçlamış illa bir duruşu olmak zorunda da değil ama film eksikmiş gibi duruyor.</p>
<p>Köprüdekiler’de bu üç insanın yaşamlarından belgeselvari bir biçimde bir kesit izliyoruz. Adana Altın Koza Film Festivali’nde de En iyi Film ödülünü Pelin Esmer’in 11’e 10 Kala filmiyle paylaşan Köprüdekiler son dönem Türk sineması içerisinde farklı yapısıyla öne çıktı. Kişisel olarak dramatik yapısını klasik sinema anlatısı üzerine kuran filmlerin daha çekici geldiğini söyleyebilirim.</p>
<p>Kara köpekler ya da varoşlar</p>
<p>Varoşlar Türk sinema tarihinin beslendiği en önemli kültürlerden biri. Son dönemde taşra ya da bizzat kentin merkezi daha popüler ama Başka Semtin Çocukları, Kara Köpekler Havlarken gibi yapımlar “şehrin taşrasında ne oluyor, kentten görünmeyen ne, buradaki insanların çıkarları ve çatışmaları nelerdir” üzerine odaklanıyor.</p>
<p>Otoparkçılık yapan Güvercinci Selim ve Çaça aynı mahallenin gençleri. Selim bir yandan da evlilik planları yapmaktadır. Kısa yoldan hayata tutunmaya çalışan Çaça ve Selim mahalleden bir abilerine güvenip yanıbaşlarındaki alışveriş merkezinin güvenlik ihalesi işine girerler. Fakat mesele göründüğü kadar basit değildir, çünkü bu işlerin içerisinde çok çetrefilli şeyler vardır. Selim ve Çaça’nın düzeni de bu ihaleyi alma sürecinde bozuluyor. Gelişen olaylar aslında beklenmedik gibi gözükse de küçük hesaplar ve köşe dönme meselesi söz konusu olduğunda her şeyin ne kadar beklenebilir olduğunu gözler önüne seriyor.</p>
<p>Mehmet Bahadır Er ile Maryna Gorbach’ın yönettiği Kara Köpekler Havlarken kurgusu itibariyle seyiriciyi çekecek türden bir yapım. Karakterler, süregelen olaylar, arada çatışmalar aksiyon dozunu arttırıyor. Oyuncu kadrosunda ise Erkan Can, Cemal Toktaş ve Volga Sorgu var. Geçtiğimiz yıl İstanbul Film Festivali programında yer alan, yurt dışında da birçok festivalde gösterilen Kara Köpekler Havlarken hikâyesini anlatmayı bilen bir yapım.</p></div>

Kaynak: [taraf.com.tr](http://www.taraf.com.tr:80/makale/10527.htm), [web.archive.org (arşiv bağlantısı)](http://web.archive.org/web/20100407121248/http://www.taraf.com.tr:80/makale/10527.htm)
