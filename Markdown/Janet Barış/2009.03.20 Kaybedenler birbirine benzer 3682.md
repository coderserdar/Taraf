# Kaybedenler birbirine benzer

*Janet Barış 20.03.2009*

<div class="taraf_structure_2col_1zq">
<div class="margen_n">



 <p>Kaybedenlerin hikâyesi, eski günleri arayışı gibi meseleler her zaman seyircinin ilgisini çeker. Bir zamanlar alkışları üzerinde toplayan ikonlaşan figür artık eski şöhretini kaybetmiş ve bir kenara çekilmek zorunda kalmıştır. Bu tip konular özellikle Oscar törenleri için de biçilmiş kaftan olur. Darren Aronofsky imzalı <i>The Wrestler</i> yani <i>Şampiyon</i> da bir kayıp şöhret öyküsü. Uzun zamandır ortalarda görünmeyen Hollywood’un ortalıkta olmayıp, iyi projelerde yer almayınca da “loser” sıfatını yapıştırdığı Mickey Rouke başrolde ve ünlü bir güreşçiyken artık fiziksel olarak ringlere yetmeyen eski bir güreşçiyi canlandırıyor. <br/><br/>Randy zamanında çok ün yapmış bir güreşçi aslında Amerikan gladyatörlerinden biri de denilebilir. Bu tarzın özelliği sportif bir amaç olmaktan ziyade fiziksel şiddeti görsel bir şölene dönüştürebilmek ve Randy de bu konu da çok iyi. Fakat artık ilerleyen yaşı bu tehlikeli olduğu kadar fiziksel bir dayanıklılık gerektiren mesleği yapmasına müsaade etmiyor. Bu noktada hayatının merkezine koyduğu gösteri dünyasından sıyrılıp başka bir yol denemek zorunda kalması gerekiyor. Çok büyükmüş gibi gözükse de küçük bir dünyası var, sürekli uğradığı barda striptizcilik yapan Cassidy’le üzeri örtük bir yakınlaşmaları mevcut, birbirlerini anlayıp dinleseler de ilişkileri bu noktadan öteye geçemiyor. Randy artık bitmeye yüz tutan kariyeriyle karşı karşıya kalınca uzun zamandır görmediği kızının da izini sürüyor ve görüşmeye çalışıyor. Hatalarını telafi etmek, hep bildiği bir hayattan başka bir hayata başlamak ise Randy için göründüğü kadar kolay değil. <br/><br/>Öykü, Randy yani Mickey Rouke üzerine kurulu, her şey onun üzerinden ilerliyor. Bir yandan da ucundan da olsa striptizci Cassidy’nin hikâyesi verilmiş ama üzerinde çok durulmuyor. Her şeyi devirebilecek kadar güçlü gözüken Randy aslında her insan kadar kırılgan ve yalnız. Çok tipik bir konu olmasına rağmen Aronofsky klişelere yer vermeden anlatmak istediklerini verebilmiş, yıllar sonra kızından özür dileyen babanın durumu bile klişeden uzak, gerçekçi ve stilize. <i><br/><br/>Pi</i> gibi sinema dünyası için çok farklı bir örneğe imza attıktan sonra, <i>Requiem For a Dream</i>’le de adından söz ettiren Aronofsky, <i>Şampiyon</i>’da da marifetini kamera kullanımı ve karakterlere yaklaşımıyla gösteriyor. Ayrıca filmin müzikleri de yaratılan atmosferle dengeli bir şekilde ilerleyerek gidiyor. Mickey Rouke’un bu filmdeki rolüyle Oscar’da En iyi Erkek oyuncu dalında favori gösterilirken ödülü Sean Penn’e kaptırması gibi bir durum oldu. Mickey Rouke <i>Şampiyon</i>’da gerçekten iyi oynamış, yalnızlığın, çaresiz kalışın hüznünü seyirciye geçirebiliyor ama insan <i>Siyam Balığı,</i> <i>Barfly</i> ya da <i>Dokuz Buçuk Hafta</i> gibi klasiklerini unutup yerine bir “güreşçi”yi koyamıyor, sanki bu filmde bambaşka bir adam var. Yine de kaybeden sıfatını taşıyan bir aktörle ironik olarak benzer yanlar taşıyan güreşçinin aynı filmde bir araya gelişi hoş bir ambiyans yaratmış. Marisa Tomei ise filme kenardan sızarak kendini göstermesini biliyor. <br/><br/>Görkemli bir yapım gibi gözükse de <i>Şampiyon</i> sakin ilerleyen bir film. Aksiyon dozu yüksek, dramatik bir biçimde anlatılabilecek bir konu varken, Aronofsky meseleyi dingin ve sakin bir şekilde yakalıyor ki bu da filmin en orijinal tarafı. Venedik Film Festivali’nde En İyi Film ödülünü alan ve duygusal taraflar da barındıran film, dışarıdan büyük gibi gözüken her şeyin aslında içten içe ne kadar yalın olduğunu, insan üzerine eğilerek duygusal bir biçimde anlatıyor.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4585.htm), [web.archive.org (arşiv bağlantısı)](http://web.archive.org/web/20090707082534/http://www.taraf.com.tr:80/makale/4585.htm)
