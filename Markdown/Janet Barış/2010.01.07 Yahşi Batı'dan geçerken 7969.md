# Yahşi Batı’dan geçerken

*Janet Barış 07.01.2010*

<div class="yazi">Sinema açısından 2009 yılsonu değerlendirmelerine baktığımızda genel kanının bazı ticari filmlerin ümitli olmalarına ve pahalı reklamlar yapmalarına rağmen gişede çuvalladığı yönünde olduğunu görüyoruz. <i>Recep İvedik</i> serilerinin Türk sinemasına böyle bir etkisi oldu. Seyircinin gidip doksan dakika gülme düşüncesi, bu tip filmlerin peş peşe gelmesine etki etti ama seyirci bu furyadan pek de etkilenmedi. Böylelikle bu rüzgârdan feyiz alıp çekilen filmlerin yüzü gülmedi; 2010 yılında da pek farklı olmayacak gibi görünüyor, yine birçok film birkaç hafta bile sürmeden vizyondan kalkabilir. <br/><br/>2008 yılının şubat ayında Recep İvedik ve Cem Yılmaz karşılaştırması yapılıyordu ve filmleri peş peşe girmişti vizyona. Bir yıl sonra baktığımızda aradaki eften püften yapımlar gitmiş ve yine aynı tartışmaya maruz kalmışız. Cem Yımaz’ın zekâsı, sinema anlayışı ve en önemlisi de kolaya kaçmadan filmler yapabilmesi Türk sineması açısından çok önemli. Bu yüzden en azından Cem Yılmaz’ın sinemasını, sinema anlayışını, bu sanatı sevişini, bir mevsim koskoca bir plato kurup emek vermesini, seyircisine olan saygısını, özenini takdir ediyorum ve Recep İvedik’le karşılaştırılmasını doğru bulmuyorum. Kamuoyu ister istemez konunun muhataplarını böylesi bir karşılaştırmaya dahil ediyor, diğer yandan her iki tarafın da birbiriyle bir derdi varmış gibi de gözükmüyor. <br/><br/>2008 yılının en çok izlenen filmi <i>Recep İvedik</i>’ti, 2009’un rakamları da aynı filmin ikincisine işaret ediyor. Popüler filmleri reddetmiyoruz ama İvedik serisinin “ivedilikle” seyredilmiş olmasının toplumsal sebepleri olduğu da çok açık. Bir kere en başta televizyon izlemeyi seven bir toplumuz. Pek çok insan maddi koşullarından ötürü eve kapanmış durumda, yapılabilecek aktiviteler sınırlı, <i>Recep İvedik</i> işte tam bu noktada televizyon seyircisine hitap ediyor. Çünkü aslında dramatik yapısı, kurgusu gözönüne alındığında her ne kadar bir iki cümlelik bir hikâyesi varmış gibi görünse de yok. Bu kaba skeçler insanların hoşuna gidiyor, genellikle gülünen şey de küfürden başka bir şey değil. Öte yandan özensiz ve özellikle ilk filmin tutulmasıyla diğerleri de nasılsa tutar mantığıyla hareket ediliyor. Biraz daha entelektüelite süsü verilmiş herhangi bir Recep İvedik’in bu seriyi başlatan ilk filmden daha fazla bir şey söyleyebileceğini ise hiç zannetmiyorum. <br/><br/>Estetik, sinemanın cazibesidir, kaynağıdır. En popüler komedide bile estetik biraz da olsa kendini hissettirmeli. Ticari filmler estetik olmaz diye bir kaide yok. <i>Yahşi Batı</i>’nın görüntüleri, atmosferi bir yana jeneriği bile gayet estetikti, özenliydi. Daha öncesinde <i>Hokkabaz</i> gibi bir işe imza atmış olan Yılmaz, <i>A.R.O.G</i>. ve <i>G.O.R.A</i>’da ise Türkler uzayda, Türkler eski çağda gibi bir parodiyi beyaz perdeye taşımıştı. Cem Yılmaz’ın bu kez hikâyesi daha zayıf. Yahşi Batı’ya gitse de çok sürüklenmiyor, Amerikan topraklarına kadar ayak basmışken politik göndermelerden çekiniyor, Doğulu ile Batılı arasındaki çizgiye işaret ederken bazen dozu kaçırırcasına Batı’yı alaya alıyor. Herkesin inişleri ve çıkışları olabilir. Yılmaz’ın karikatürize ettiği dünyayı estetize ederek parodi yapmaya çalışması –arada küfür olsa da- Türk sinemasında komedinin gelişimi açısından önemli, hatta kalıcı. Bundan yıllar sonra Türk sinema tarihi dersleri anlatılırken başka bir yere konacak, işlenecek. Diğer yandan bugün gişe rekorları kırmış filmler her ne kadar yaratıcılarının cebini doldursa da tarihin tozlu sayfalarında kaybolacak ve kimse hatırlamayacak. Çünkü toplumun anlık reflekslerine güvenerek ticari amaçlarla oluşturulan filmlerin getirileri “an”lıktır, dönemseldir. Bundan yıllar sonra toplum sayesinde gişe hâsılatları elde eden yapımlar yine aynı toplumun belleksizliğine yenilecek, kurban olacaktır.</div>

Kaynak: [taraf.com.tr](http://taraf.com.tr:80/makale/9398.htm), [web.archive.org (arşiv bağlantısı)](http://web.archive.org/web/20100331121824/http://taraf.com.tr:80/makale/9398.htm)
