# Denizler altında bir Ponyo

*Janet Barış 31.07.2009*

<div class="taraf_structure_2col_1zq">
<div class="margen_n">



 <p>Miyazaki’nin düşsel dünyasının, çizgilerinin, seyirci için hep ayrı bir yanı var. Her ne kadar pahalı Disney, Pixar animasyonları vizyonu sıklıkla ziyaret etse de Miyazaki’nin estetik çizgileri kalıcı olduğu kadar gerçek. Popüler canlandırma sineması gibi ticari başarı elde etmiş olsa da bu onun ana akım sinemanın içerisine dahil olmasını gerektirmiyor. Miyazaki her yeni filminde ‘birşey’ söylemesini bilerek ve aynı enerjiyle yoluna devam ediyor. <i><br/><br/>Küçük Denizkızı Ponyo</i> Miyazaki’nin son animasyonu. Bildiğimiz denizkızı efsanelerinden farklı, kafası olan ama ayak yerine balık kuyruğu taşıyan denizkızlarının aksine Ponyo küçük kırmızı bir Japon balığı. Denizler altında yaşayan Ponyo bir gün şans eseri su yüzüne çıkar ve babası da bir denizci olan Sosuke’yle tanışır. Küçük bir japon balığı bulduğu için çok mutlu olan beş yaşındaki Sosuke onu hemen sever ve sahiplenir, çok geçmeden de jambon yiyen, insanların ne dediğini anlıyormuşçasına bakan hatta konuşan bu balığın sıradan bir balık olmadığını anlar ama elinden kaçırır. Tekrar denizler altına dönen Ponyo, Sosuke’nin kanayan yarasının iyileştirdiği ve onun kanını tattığı için insani özelliklere sahip olmaya başlar ve buna çok mutlu olur. Fakat denizaltı yaratıklarının babası onun bir insan olmasını istemez. Bunun üzerine Ponyo bir yolunu bulup kaçar ve bu kez beş yaşında küçük bir kız çocuğu olarak Sosuke’yi bulur. Artık hem insanların dünyasına alışmaya çalışacak, hem de sonsuza dek insan türünde kalabilmek için Sosuke ile birlikte bir sadakat sınavına tabi tutulacaktır. <br/><br/>Hayao Miyazaki’nin çizgileri, anlattıkları çoğu zaman sadece göründüklerinden ibaret değil. <i>Gökteki Kale</i>, <i>Rüzgârlı Vadi</i> gibi farklı animasyonlarında uzlaşmacı bir tavır takınmaktan ziyade sistemle ilgili sorunları deşer, çocukça çizgilerden yola çıkarak büyüklere masal anlatır. Denizden çıkıp gelen Ponyo’da da bu tür göndermeler mevcut ama en çok çevreyi korumayan insanlara vurgu yapılıyor. Denizlerin durulmadığı, dalgaların bir çift göz sahibi olduğu bu fantastik dünyanın çevreci bir tavrı var. Hatta eskiden insan olan ama denizlerdeki canlıları öldürdükleri için onlardan nefret edip insanlıktan çıkarak denizler altında yaşayan babası biraz da bu yüzden Ponyo’nun insan olmasını istemiyor. Miyazaki sinemasını takip edenlerin bildiği üzre başrolde yine çocuklar var ama yaşlı teyzelere de selam göndermeyi ihmal etmiyor yönetmen. Çizgiler, karakterler onların anlık tepkileri ya da sıradan hareketleri o kadar doğal ve gerçekçi bir şekilde seyirciye geçiyor ki Miyazaki artık bu konuda bir usta, zaten küçücük bir ayrıntı, bir bakış bile doğallığın akmasına yetiyor. Her yaştan izleyicinin büyük bir keyifle izleyeceği <i>Küçük Denizkızı Ponyo</i>, Miyazaki’nin zamana yenilmediğini, hala aynı tadı veren filmler yapabildiğini başka bir deyişle “çizebildiğini” gösteriyor. <b><br/><br/><font size="4">Karanlık dünyaların prensi Franklyn</font></b><font size="4"> <br/></font><br/>Geçtiğimiz !f İstanbul bağımsız filmler festivalinde de gösterilen <i>Franklyn</i> fantastik ve karanlık bir dünyada geçen bir bilimkurgu. Birbirinden farklı hikâyelere sahip üç karakterin yollarını –en azından sonuna kadar- kesiştirmeden ilerleyen filmde şimdiki zamanla başka bir dünya iç içe. Londra’nın sokaklarında ruhen ve fiziksel olarak kaybolmuş karakterleri birleştiren Gerald Mcmorrow, ilk yönetmenlik deneyiminde görüntüler ile kurguyla esrarengiz bir dünya yaratabilmiş. Kendine fantastik bir dünya kurarak ölen kız kardeşinin intikamını almaya çalışan bir adam, sanatsal dışavurumlarını intihar projesi üzerinden kuran genç bir kadın ve âşık olduğu kadın tarafından düğünden bir gün önce terk edilen bu karakterlerin hepsinin ortak yanı ümitsiz gözükmeleri. Filmin karanlık atmosferi, kayıp, umutsuzluk üzerinde şekillenirken, inanç ve inançsızlığı da sorguluyor. Ryan Philippe, Eva Green, Sam Riley gibi oyuncuların yeraldığı <i>Franklyn</i>, yazın farklı bir yapım arayanlar için ideal, bilimkurgu sevenler ise benzerlerine nazaran daha sanatsal bir örnekle karşılaşacaklar.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/6819.htm), [web.archive.org (arşiv bağlantısı)](http://web.archive.org/web/20091006072331/http://taraf.com.tr:80/makale/6819.htm)
