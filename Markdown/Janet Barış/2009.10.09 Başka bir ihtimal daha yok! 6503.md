# Başka bir ihtimal daha yok!

*Janet Barış 09.10.2009*

<div class="taraf_structure_2col_1zq">
<div class="margen_n">



 <p>Aramızda söylenmemiş sözler vardı, hiç söylenmeden kaldı, Cemal Süreya’nın günlüklerinde uzaktan sevdiği bir kızı anlatırken kullandığı bir cümle bu. Söylenmeyen şeyler aralarda dolaştıkça çoğalır, büyür. Mahmut Fazıl Coşkun’un bu hafta vizyona giren filmi <i>Uzak İhtimal</i> tam da bu noktada, söylenmeyen sözlerin ortasında duruyor. <br/><br/>Bir kilise sahnesiyle açılıyor film, birkaç rahibe ve doğan bir çocuk. Yıllar sonra İstanbul’dayız. Ankara’dan İstanbul’a tayini çıkan cami müezzini Musa, burada eski bir eve yerleşir. Yan komşusu kendi halinde, artık bitkisel hayatta olan rahibe analığına bakan genç bir Katolik kızdır. İlişkileri ilk başta sadece gerekli ufak tefek konuşmalardan ibaret gibi gözükür ama Musa adını bile bilmediği bu kızın hayatını merak etmeye başlar ve zaman zaman takip eder. Saf, kendi halinde bir delikanlı olan Musa, kızın peşinden kiliseye gittiği bir gün yaşlı bir adama rastlar, aslen sahaf olan Yakup bey, Osmanlıca bilen genç müezzine yanında iş teklif edince aralarında bir dostluk gelişir. Zamanla, adının sonradan Klara olduğunu öğrendiğimiz genç Katolik kız, müezzin Musa ve yaşlı adam Yakup arasında derin bir bağ olduğunu anlarız, aslında hepsinin birbirine söyleyemeyeceği, söylemekten korkacağı şeyler vardır.<i> <br/><br/>Uzak İhtimal</i> rahibe Klara ile müezzin Musa arasında doğması mümkün gözükmeyen aşkı naif bir biçimde anlatıyor. İki farklı din, iki genç insan ikisi de kendi dinlerine sıkı sıkıya bağlı, inanç farklı dinlerde de olsa en önemli ortak noktaları haline geliyor. Üç kişinin yollarının kesişmesi ve birlikte hareket etmeleri ancak filmin sonlarına doğru gerçekleşiyor. Yönetmen daha öncesinde karakterleri anlatmak, birbirleriyle olan ilişkilerini izah etmek istemiş gibi, sonrasında ise mesele vuku buluyor zaten. Seyirci neden kimse bir şey demedi, vs, gibi şeyleri sorgulamıyor, olaylar bir şekilde gelişiyor, geriye de sorgulamak değil, kabullenmek kalıyor. <br/><br/>Duru, sade akan bir film <i>Uzak İhtimal</i>. Sanki fazladan eklenmiş tek bir diyalog yok, her şey gerektiği kadar. En önemli artısı müezzin Musa’yı canlandıran Nadir Sarıbacak. Onun doğal oyunculuğu karşısında ne desek az, filmin merkezindeki karakterin bu denli güzel bir oyunculuk sergilemesi yönetmen için de şans olsa gerek. Klara’yı canlandıran Görkem Yeltan da ona çok güzel eşlik ediyor. Klara’nın dışarıya kapalı bir dünyası var. Kendine ait bir hayatı olmadığından başkalarının resimleriyle doldurduğu albümünün yanına gerçek bir fotoğraf için yer açamıyor. Yeltan, insan ilişkilerinde daha korkak gözüken Klara’nın tutuk taraflarını başarılı bir biçimde betimlemiş. <br/><br/>Aşk, uzak bir ihtimal de olsa, mutlu ya da mutsuz, sonuçlu ya da sonuçsuz, bu filmde saf ve yalın. Ufak ayrıntılarla zenginleşen film daha vizyona girmeden birçok festivalden de ödülle döndü. Rotterdam Film Festivali’nden En İyi Film, İstanbul Film Festivali’nden En İyi Senaryo ve En İyi Yönetmen, Adana Altın Koza’da ise yine En İyi Yönetmen, En İyi Erkek ile En İyi Kadın oyuncu ödüllerini alan <i>Uzak İhtimal</i>, görülmesi gereken farklı bir yapım.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7846.htm), [web.archive.org (arşiv bağlantısı)](http://web.archive.org/web/20091220004921/http://taraf.com.tr:80/makale/7846.htm)
