# Ejderhanın kanlı resmi

*Janet Barış 22.01.2010*

<div class="taraf_structure_2col_1zq">
<div class="margen_n">



 <p>Uğur Yücel’le yönetmen olarak tanışmamız <i>Yazı Tura</i>’ya denk düşer. Daha önce özellikle Şener Şen’le birlikte çekmiş olduğu filmlerde oyunculuğuyla göz dolduran Yücel’in kendisinin yazıp yönetmiş olduğu bu ilk film, suya sabuna dokunduğu kadar etkiliyeciliğiyle de göze çarpmıştı. Bugünlerde gerçekten artık meşhur bir oyuncu olan Kenan İmirzalioğlu’nun belli bir noktaya gelmesinde de önemli bir rolü var <i>Yazı Tura</i>’nın. İkinci filmi <i>Hayatımın Kadınısın</i> ise Türkan Şoray’a bir saygı duruşu niteliğindeydi. <i><br/><br/>Ejder Kapanı</i> Uğur Yücel imzalı bir başka film. Senaryosu Yücel’in değil Kubilay Tat’ın, bir karşılaşma sonucu eline geçen bu senaryoyu Erol Avcı’nın yapımcılığında Uğur Yücel’e emanet etmişler. Çok klişe gibi gözüküyor ama emekli olmasına bir ay kala seri katil cinayetleriyle karşılaşan dedektif Abbas, onun yanında genç komiser Akrep Cemal, bir de güzel stajer Ezo... Doğuda askerliğini yaparken şiddeti gözleriyle gören Ensar’ın kızkardeşine tecavüz etmişler ve kız bunun sonucunda intihar etmiştir. Ensar intikamını almak için ant içer. Bu arada seri bir katil pedofili olan ve tecavüz suçundan sabıkalı insanları bulup öldürmektedir. Tam emekli olacağı sırada amiri Abbas’a bu görevi verir zira katil daha ilk cinayetinde maktulü bayrak direğinde sallandırmış ve göndere çekmiştir. Bu durum devlet meselesi haline gelince Abbas da bir pavyonda emekli olup, şarkıcılık yapan sevgilisi Cavidan’ı da alıp uzaklara gitme planının aksine katilin peşine düşmek zorunda kalır. <br/><br/>Kalıp ya da formül aslında tam Hollywood filmlerinde aşina olduğumuz türden. Yani işin matematiği bunun üzerine kurulu gibi. Karanlık, gerilim yaratılan atmosfer derken tipik bir Türk işi “Seven”la karşı karşıya kalıyoruz. Seri katilin adımlarını önceden hesap edip olay mahalline gitmek de yeterli olmuyor. Seri katil durumu, cinayet masası derken ipuçları havada dolanıyor. Yani önce meseleyi yayıyor, sonra olan biteni bir yapboz gibi birbirine bağlıyor bu arada seyirciyi de şaşırtıyor. Ayrıca pedofiliye de dikkat çekiliyor, küçük çocuklara tecavüz eden zihniyete halkın nasıl baktığını da görüyoruz. Filmin içinde geçen tv röportajlarında seri katilin iyi, hayırlı bir şey yaptığını düşünenler de var. <br/><br/>Yücel’in yönetmenlik konusunda bir adım daha ileri gittiği açık, aksiyon sahneleri zor, bir de kendisi başrol oyuncusu olunca işi daha da zorlaşıyor. Yücel’in kamerasından aşina olduğumuz gibi karakterlerin yüzlerine çok yakından bakıyoruz kamera adeta gözünde dolanıyor oyuncuların. Uğur Yücel oyuncu olarak çok iyi, Kenan İmirzalioğlu da hep benzer rollerde yer aldığından sırıtmıyor. Ezo ise zorla eklemlenmiş gibi çünkü o da olmazsa filmde kadın yok. En azından aksiyon sahneleri ve çekim teknikleri açısından iyi bir filmle karşı karşıyayız ama bir Hollywood taklidi gibi, tekniğin görselliğin gücü bu hissi kaldıramıyor. Türk sinemasının Amerika’yı yeniden keşfetmesine ne kadar gerek var, o da meçhul. <i><br/><br/>Ejder Kapanı</i> ünlü oyuncuları ve hareketliliğiyle seyircinin ilgisini çekecek türden bir film. Uğur Yücel çok daha az imkânla <i>Yazı Tura</i>’da çok daha iyi bir iş çıkarmıştı. Onun sezgileri, yönetmenlik duygusu ele aldığı konuyu işleme biçimi ve oyuncu yönetimi kuşkusuz ondan çok daha fazlasını beklememize neden oluyor. Uğur Yücel’i bundan sonrasında daha özgün daha samimi filmlerde görmek isteriz. İster oyuncu isterse de yönetmen olarak... </p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/9640.htm), [web.archive.org (arşiv bağlantısı)](http://web.archive.org/web/20100205195258/http://taraf.com.tr:80/makale/9640.htm)
