# Evren Kosmos’dan yana

*Janet Barış 16.04.2010*

<div class="yazi"><p>Reha Erdem’in kendine has sinemasının birçok evresine şahit olduk. <i>A Ay</i>, <i>Kaç Para Kaç</i>, <i>Korkuyorum Anne</i>, <i>Beş Vakit</i> filmlerinin ardından, daha farklı bir dünyanın habercisi olan <i>Hayat Var</i>. Antalya’da En İyi Film ödülünü <i>Bornova Bornova</i> ile paylaşan <i>Kosmos</i> ise Erdem’in son filmi. İlginç olduğu kadar çekici atmosferiyle dikkat çeken <i>Kosmos</i> farklı bir sinema argümanına sahip. </p>
<p>Şehre yabancı biri gelir ve kendini Kosmos diye tanıtır. Geldiği zaman nehirde boğulan küçük bir çocuğu kurtarınca ermiş insan olarak anılmaya başlar. Bu ermiş gibi gözüken adam şehirdekilere biraz garip gelse de içlerine almakta zorlanmazlar. Sürekli çay içer, tek besin kaynağı da şekerdir. İnsani özelliklerinden vazgeçmiş gibidir, çığlıklar atar, ağaçlara tırmanır. Çığlıklarına karşılık veren bir kıza, Neptün’e rastlar. Kosmos yarası olanlara şifa dağıtırken, şehirde kimin yaptığı belli olmayan küçük hırsızlıklar başlar. </p>
<p>Filmin mekânı Kars, bu tarihî şehir Kosmos’un sakıncalı evreniyle uyum gösteriyor âdeta, tamamlıyor. Reha Erdem, <i>Hayat Var</i>’da, meselesinin aşksızlık olduğundan bahsetmişti. Hayat’ın dile getiremediği bu aşksızlığı, Kosmos içinden taşan çığlıklarla çağırıyor. “Aşk istiyorum” diyor Kosmos. Bu aşk sadece bir kadın ya da bedeninden ibaret değil, insani aşkı veya manevi aşkı da kapsayan geniş bir çerçeveye sahip. Aslında filmin cümlesi Kosmos’un aradıklarının, arayamadıklarının ya da bulur gibi gözükürken çektiği acının tercümanı oluyor. “Hayatta her şeyde bela şu ki, herkesin başına gelen şey aynı” diyor. Kosmos’un tekrar ettiği bu cümle insanoğlunun aşksızlığını ele veriyor. Politik bir söylem üzerine kurulmamış olsa da söz konusu olan şehrin sınırda olması ister istemez “yabancı”lık meselesine götürüyor seyirciyi, kendi içerisinde kapalı olan şehir halkının başkasına kolay kolay kucak açmayacağını hatırlatıyor. Kosmos da başlı başına yabancı ama şifa dağıtıyor, bu özelliği onu dokunulmaz kılıyor. </p>
<p>Erdem’in zihninde yarattığını ne derece tasavvur edebildiğini bilemiyoruz, kendi düşündüklerini yansıtmaya çalışırken görüntülerden ne derece tatmin oluyor ya da gerçekten seyirciye geçtiğini hissedebiliyor mu anlamamız zor. Bize gösterdiği dünyada biraz sürreel, biraz mistik biraz da ruhu dumanlı bir sanatın buğusu var. Biçimsel olarak da tatmin edici bir yapım <i>Kosmos</i>, görüntüler ile ses de çok profesyonel. <i>Kosmos</i> çığlıklarla dolu, zaman zaman karanlıklaşan bir film, hazmetmesi zaman alabilir.</p></div>

Kaynak: [taraf.com.tr](http://www.taraf.com.tr:80/makale/10913.htm), [web.archive.org (arşiv bağlantısı)](http://web.archive.org/web/20100420221205/http://www.taraf.com.tr:80/makale/10913.htm)
