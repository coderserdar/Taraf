# SİYAD ve ödülleri

*Janet Barış 04.02.2010*

<div class="taraf_structure_2col_1zq">
<div class="margen_n">



 <p>Sinema yazarları her yıl olduğu gibi bu yıl da ödüllerini verdi. Geçen hafta eleştirmenlerin verdikleri ödüllerin eleştirildiğinden bahsetmiştim. Körler sağırlar birbirini ağırlar durumu olarak nitelendirilmesi ile kendi kendilerini tatmin ediyorlar değerlendirmelerini bir kenara bırakırsak SİYAD gecesi çok özel bir gece oldu. <br/><br/>Olgunluk genellikle yaşa bağlanır, sanki insan yaşlandıkça olgunlaşırmış gibi düşünülür ama Cem Yılmaz, –özellikle son filmi <i>Yahşi Batı</i>’nın genellikle eleştirmenler tarafından olumsuz yönde eleştirilmesine rağmen- yazarların gecesini sunarak gerçekten bir yüce gönüllülük yaptı, olgunluk gösterdi. Her zamanki gibi eğlendirdi ve iğneledi, sinema yazarları ve diğer konukların hoş bir gece geçirmesindeki en önemli etkenlerden biriydi Cem Yılmaz. <br/><br/>Gecenin ana ödülleri dışında onur ödülleri de vardı. Bu yıl onur ödülü alan, geceye katılamasa da görüntüsüyle selam gönderen Vedat Türkali’nin ise <i>Bir gün Tek Başına</i> romanının senaryosu üzerinde çalıştığını öğrenmiş olduk. Aslında bu uzun zamandır kulağa çalınan bir meseleydi ama artık proje ciddi anlamda yol alıyor demek. Ben kendi adıma benim için çok önemli bir roman olan <i>Bir Gün Tek Başına</i>’nın film versiyonunu görmek ister miyim bilmiyorum, bazı romanları perdede görmek istemiyor insan, zihnindeki gibi kalsın istiyor. <br/><br/>Vedat Türkali dışında Sezer Sezin, Süleyman Turan gibi Yeşilçam emekçileri de onur ödülü aldılar, festivaller dışında sinema yazarlarının her yıl bu şekilde sinema emekçilerine ödül vermesi, hatırlaması ve hatırlatması çok önemli. Kendisi de bir sinema yazarı olan ve SİYAD’ın onursal başkanı Atilla Dorsay da onur ödülü alanlardan biriydi. <br/><br/>Bu senenin kazananları <i>Vavien</i> ve <i>Hayat Var</i> oldu. Reha Erdem sinema yazarlarının sevdiği bir yönetmen, <i>Hayat Var</i> da daha ilk Antalya’da gösterildiğinde çok sevilmişti zaten. <i>Vavien</i> ise çok taze, yılın sonuna doğru vizyona girdi ama virajı hızlı döndü. Özellikle senaryosuyla dikkat çekmişti. Bu yıl çok iyi filmler vardı şüphesiz ve birbirinden ayırmak zor oldu. <br/><br/>Cem Yılmaz’ın da gecede dediği gibi, aslında film, seyirci için yapılır ama bunu değerlendiren insanların da olması lazım; sanat yapıtı eleştirmen için değil seyirci için yapılıyor muhakkak ama sinema yazarları eleştirilse de, olmalı. Öte yandan eskiden az sayıda olan sinema yazarları bugün gitgide artıyor, sinema kültürüne hâkim, genç bir kitle yetişiyor. Yine Cem Yılmaz’ın yaptığı bir espri üzerinden gidersek, SİYAD’lı olmayan bir yazar <i>Yahşi Batı</i> için on dakika olsaydı, yeterdi demiş, <i>Avatar</i>’ı da bir yüz dakika fazla bulmuş. İşin komik yanı bir tarafa, eleştirmenlik ciddi bir iş haline geldi hatta öyle ki bu yıl SİYAD’dan iki kişi FIPRESCI yani dünya eleştirmenler birliğinin içeriden bir parçası oldular. Alin Taşçıyan FIPRESCI Genel Başkan Yardımcısı, Esin Küçüktepepınar ise FIPRESCI Web Editörü oldu. Yani iki yazarımız aynı dönemde önemli bir başarı kazandılar. Bu SİYAD için de önemli bir durum çünkü sinema yazarlığının kurumlaşması ve yaygınlaşması, daha profesyonelce çalışması için böyle bir derneğin çatısı altında buluşuyor olmak da gerekli. <br/><br/>Sonuç itibariyle bu yıl da verildi SİYAD ödülleri ve bundan sonra da verilmeye devam edecek. Sonuçlar ya da ödüller eleştirilebilir her zaman, çünkü çoğunlukla eleştirmenler de eleştiriye açık insanlar...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/9852.htm), [web.archive.org (arşiv bağlantısı)](http://web.archive.org/web/20100224020007/http://taraf.com.tr:80/makale/9852.htm)
