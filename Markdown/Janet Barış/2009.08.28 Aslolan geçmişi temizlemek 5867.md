# Aslolan geçmişi temizlemek

*Janet Barış 28.08.2009*

<div class="taraf_structure_2col_1zq">
<div class="margen_n">



 <p>Geçtiğimiz yıllarda vizyona giren <i>Little Miss Sunshine</i> sıcak olduğu kadar eğlenceli bir filmdi. Güzellik yarışması için bir ailenin aynı minibüse binip yaptığı yolculuğu anlatan filmin yaratıcıları bu kez içerisinde yine ‘sunshine’ geçen ama bambaşka bir filmle çıkıyor seyircinin karşısına. <i>Sunshine Cleaning</i>, yani <i>Günışığı Temizleme Şirketi</i> bu yılki İstanbul Film Festivali’nde de gösterilmişti, şimdi de vizyonda yerini alıyor. <br/><br/>Rose, lisede herkesin hayran olduğu ve okulun yakışıklı erkeği ile birlikte olan amigo kızken otuzlarında kaybetmiş, sekiz yaşındaki oğluyla hayata tek başına tutunmaya çalışan bir kadın. Artık herkesin özendiğinin aksine yozlaşmış bir hayatı var. Lisede âşık olduğu ama kendisi yerine başka bir kadınla evlenmiş olan adamla gizli gizli buluşuyor, oğlunu özel bir okula göndermek istiyor ama parası yeterli değil. Bir otelde temizlik işlerine bakıyor, bu hayattan kurtulmak için tek dayanağı da gittiği emlakçilik kursu. Diğer yandan yaşıtlarından farklı özelliklere sahip olan biraz arıza oğlu, aynı onun gibi yaşlı, biraz da huysuz babası ve annesini çok küçük yaşta kaybetmeyi bir türlü kabullenememiş, bu duyguyu aşamamış, sorumluluk sahibi olmayan kızkardeşi Norah. Kısacası sıradışı bir çekirdek aileyle karşı karşıyayız. <br/><br/>Rose, zor durumda kalınca ölülerin arkasında bıraktıkları kan izlerini temizleme işine sıcak bakar ve kazanç getiren bu işe kızkardeşiyle birlikte girişerek Sunshine Cleaning’i kurar. Bir taraftan da özel hayatındaki problemlerle boğuşur ama keşfettiği bu ilginç iş farklı bir yöne evrilmesine sebep olur. Yönetmeni <i>Little Miss Sunshine</i>’dan farklı olsa da yaratıcı ekip anlaşılan arıza karakterlere odaklanmayı seviyor. Topluma uyum sağlayan ‘normal’ diye adlandırabileceğimiz güruhtan çok farklı insanlar, uyumsuz oldukları için de mutlu olmanın yolunu sıradan insanlardan daha başka bir şeyde aramaya çalışıyorlar. Her ne olursa olsun denemekten yılmamaları da önemli, karakterler umutsuz olsa da renkli. Rose’un oğlu Oscar ise başlıbaşına buna bir örnek. Yaptıkları iş de tıpkı kendileri gibi sıradışı, kimi zaman bir intihar kimi zaman bir cinayet, ortak mesele de polisler işini bitirdikten sonra etrafı temizlemek. <br/><br/>Filme genelde hüzünlü bir hava hakim olsa da yine de umutsuz değil. Küçük bütçesi ve topu topu birkaç karakterden oluşan özgün senaryosuyla dikkat çeken <i>Sunshine Cleaning</i>, seyircisine büyük şeyler vadeden bir seyirlik değil, küçük hayatlar, varolma çabası, birliktelik yalın bir dille anlatılıyor<i>. Günışığı Temizleme Şirketi</i>’nin yönetmeni daha önce ünlü Amerikalı kadın şair Sylvia Plath’ın hayatını anlattığı Sylvia ile dikkat çeken Christine Jeffs, senaristi ise Megan Holley, kadın eli değen film, merkezde de kadınlar olunca ister istemez bir kadınsılık kazanıyor. Amy Adams, Emily Blunt, Alan Arkin gibi oyuncular da rollerinden beklenildiği ölçüde mütevazı bir görüntü çiziyorlar. <i>Little Miss Sunshine</i>’ı sevmiş olanların da sevebileceği bir yapım, onu görmeyenler de kendi halinde sıcak, samimi bir filmle karşı karşıya.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7150.htm), [web.archive.org (arşiv bağlantısı)](http://web.archive.org/web/20091206020510/http://taraf.com.tr:80/makale/7150.htm)
