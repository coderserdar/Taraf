# Kıskanmak ve trajedileri

*Janet Barış 06.11.2009*

<div class="taraf_structure_2col_1zq">
<div class="margen_n">



 <p>Bu yılki Altın Portakal Film Festivali’nde görücüye çıkan, bugün de vizyona giren <i>Kıskanmak</i>’ı yönetmeni Zeki Demirkubuz’la konuştuk.<b><i> <br/><br/>Yazgı</i> filminde Albert Camus’nun <i>Yabancı</i>’sından etkilenmişliğinizi saymazsak ilk defa uyarlama yapıyorsunuz, bu Zeki Demirkubuz sinemasının herhangi bir yöne evrildiğini gösteriyor mu?</b> <br/><br/>Öyle bir şeyin hesabı çok kolay yapılamaz, bu böyle iç içe geçmiş, karmaşık bir süreçtir, normal bir yönetmen yani kendini bir proje olarak görmeyen, kendisini özel bir yere koyup da benden ne beklenir acaba diye hareket etmeyen bir yönetmen bunu böyle düşünmez, bu kendiliğinden gelen bir süreçtir. Bu bugün böyledir yarın araya başka bir şey girer, ya da üst üste edebiyat uyarlamaları da olabilir. Bir kere en son filmim, bu yüzden en sona koyulabilir, ama şöyle bir anlamı olduğu söylenebilir, daha önceki yedi filmin tecrübelerinin yani buna olgunlaşma dersek evet olgunlaşma, o filmlerin her türlü tecrübesini doğru olarak yansıttığım bir film. Teknik olarak da farklı, daha önceki filmlerimin gerektirmediği bir prodüksiyon gerektirdi, inandırıcı kılmak için bunlar elbette önemli ama benim anlatmak istediğim meselenin kendisi olduğu için bir yanıyla da önemli değil, mesela sanat yönetmenliği denen kurumla ilk defa ciddi anlamda bu filmle tanıştım, bu daha önceki filmlerden daha farklı bir sorumluluk, daha bir kolektiflik gerektiriyor. Bir de ilk defa prodüksiyon ortaklığı yaptık, gerçi kardeşim gibi biri bu yüzden de klasik bir proje ortaklığı gibi değildi ama bu da yeni bir tecrübe oldu benim için.<b> <br/><br/>Filmde genel bir kıskançlık duygusu yansıtılıyor, oysa romanda Seniha’nın abisine olan kıskançlığı üzerinde durulmuş, romanı okumayan bir seyirci farklı kıskançlık hallerinin anlatıldığını düşünebilir.</b> <br/><br/>Doğru olarak gözükür, gözüküyor da... Bir defa isimle ilgili bir şey var, kıskanmak kelimesi insanı belli bir beklentiye sokuyor. Kıskanmak ismi aslında son ana kadar tartıştığım, emin olmadığım, hatta bir ay öncesine kadar değiştirmek istediğim bir isimdi. Nahit Sırrı Örik gibi çok sevdiğim bir yazara duyduğum saygı yüzünden bir de en başından beri Kıskanmak diye gelip, böyle duyulduğu ve filmin ismi de bir tür iletişim aracı olduğu için böyle oldu, bunu değiştirmekte geç kaldık. Fakat ben bunu filmin başında sorun etmiş olsaydım kıskanmak ismini koymazdım. O beklenti ister istemez insanlara böyle bir vaatte bulunuyor. Yine de çok uzak olduğunu düşünmüyorum.<b> <br/><br/>Kıskanmak durumu romanda ve filmde farklı şekillerde beliriyor diyebiliriz o zaman. </b><br/><br/>Romandan ya da roman dışı olarak kendi yazdığım sahnelerle ortaya koymak istediğim şey şu aslında, kıskanmak bir duygudur ve bir filmde bu duygunun kendisi de anlatılabilir ama her insanın bilebileceği ve her insanda doğası gereği varolan bir duyguyu yeniden anlatmaya gerek görmedim. O yüzden ben kıskanmanın tezahürleri, bu duygunun yaratabileceği trajedilerle ilgili bir film düşündüm, bu duyguyu taşıyıp, buna hâkim olamamanın sonuçları ile ilgili bir film yapmak istedim. Böyle olunca da romanda uzun uzun anlatılan şeylere çok ilgi göstermedim ve bunun doğru olduğunu da düşünüyorum. Film yapma nedenlerimin en başında zaten insan doğası hakkında karanlık bir alanı ortaya koyabilme çabası var. Bir nedeni daha var, romanın olanakları ile sinemanın olanakları farklı, ikisi de sanatın içerisinde yer alan şeyler fakat biri inandırıcılıkla çok doğrudan ilgili olan, fiziksel olarak göze hitap eden, biri de okuyucunun kafasında kurgu oluşturabilmesine izin veren iki ayrı yapı. Romancı bir karakterin ruh halini ele alıp uzun uzun anlatabilir ama sinema başka bir dertle yapılması gereken bir şey.<b> <br/><br/>Seniha’nın çirkin olması basbayağı bir eksiklik, bir özür gibi çizilmiş, sinemanızda kadın konumlandırılması genellikle sorgulanır siz Seniha’yı nasıl gördünüz?</b> <br/><br/>Evet, bu şekilde gördüm ama bu benim kişisel görmem değil, bu beni de romanı da aşan insanlığın, toplumun varoluşundaki faşizan yanlardan bir tanesidir. Benim için bir insanın anlamı onun vicdanı, ahlakı ve varoluşuyla ilgilidir. Fakat ortadaki genel durumu da yok sayamayız, bu bir gerçektir. Bu da ister istemez tıpkı fakirlik, zenginlik diğer mutlak olgular gibi ortaya koymak zorunda olduğum bir şeydir, kişisel bakışımı yansıtmaz, ben film yapıyorum, güzellik ve çirkinlik konusunu icat edip, ortaya atan da ben olmadığıma göre bu durumdan faydalanarak aracı olarak kullanıyorum, hepsi bu. Yoksa ben kişisel olarak Seniha’yı güzel de bulabilirim ama toplumların varoluşunda çirkinlik, güzellik gibi belli olgular var ve bu filme de yansıdı. <b><i><br/><br/>Masumiyet</i> ve <i>Kader</i>’de, Bekir’in Uğur’a, Uğur’un Zagor’a olan tutkusu seyirciye birebir geçiyordu, belki de dönem filmi olmasının verdiği dekor, kostüm vs. gibi özellikler Seniha’nın seyirciyle daha mesafeli bir ilişki kurmasına neden oluyor.</b> <br/><br/>Bu çok doğal, Bekir aşkın öznesi, aşkın feragat edeni, bedel ödeyeni bu anlamda da çok sıcak ve tırnak içinde “olumlu” bir kahraman, Seniha daha soğuk zaten. Filmler de farklı, biri kendini feda etmeyi, vazgeçmeyi, imkânsız olanın peşine düşmeyi anlatıyor, biri de soğuk bir biçimde bizzat gündelik ve sıradan bir kötülüğü anlatıyor, bu yüzden algılayıştaki farklılık normal.<b> <br/><br/>Kitabı okumadan filmi izlemiş olanlardan bazıları sizin filmin sonunda bir sürpriz yaptığınızı düşündü, yani Seniha’nın abisine olan kıskançlığı sona saklanmış gibi...</b> <br/><br/>Bu izleyiciye ve onun dikkatine göre değişebilecek bir şey ben seyirci olsam kumaş sahnesinde anlardım bunu, ya da Mükerrem’le Seniha’nın yakınlığına bakıp, Seniha ile abisinin arasındaki mesafeye bakıp meseleyi anlardım. Seyirci dediğimiz homojen bir yapı değil. Her ne kadar sinemacılar anlam dışı ve ekonomik sebeplerle bunu homojen bir yapı olarak görmeye çalışsa da benim için karmakarışık bir şey. Ben hayatımın hiçbir yerinde insanı belli bir kategoriye koyup öyle ele almadım. Mesela sınıfsal, ırksal, dinsel bakış açısını reddetmem bunlar birer olgudur ama film yaptığım zaman hiçbirini öne alıp da meseleye bu eksende bakmam, seyirci de öyle, biri nefret edecektir, biri hayran olacaktır ki benim filmlerim buna namzet oluşturur, bu da biraz hoşuma giden bir şey aynı filmle hem nefret edilen hem de beğenilen adam olmak bence iyi bir şey.<b> <br/><br/>Romanın finalinde bir karşılaşma sahnesi var ama bu sahne filmde yok</b> <br/><br/>Romandaki final aynı aslında, bu dediğinizi sık duyuyorum ama romanın finali ile filmin finali birebir aynı sadece Mükerrem ile Seniha’nın karşılaşması yok, o karşılaşma zaten bir önceki sahnede uzun uzun vardı ve orası Yeşilçam ya da bazı ticari filmlerde görülebilecek cinsten bir karşılaşmaydı. Ben romanda o karşılaşmadan çok hoşlanmadım, romanı okuyanlar seviyorlar ama bana gerçekdışı, kurgusal ve bir fikre hizmet ediyormuş gibi geldi yoksa finalin omurgası, iskeleti romanla aynı.<b> <br/><br/>Dostoyevski ile olan bir bağınız var, burada da Seniha Suç ve Ceza’yı okuyor, Antalya’daki gösterimden sonra görüntüleri tasarlarken <i>Karamazov Kardeşler</i>’i düşündüğünüzü söylemiştiniz. </b><br/><br/>Özellikle gerçekten sinema yapan insanların böyle bir dünyası olduğuna inanıyorum ki ben de edebiyattan çok beslenen biri olarak ve onun bir uzantısı olarak sinema yapıyorum. Benim uyarlama yapıp yapmamam önemli değil, beni sinemaya getiren kapı edebiyattır. Okuduğunuz zaman bir dünya, ışıklarıyla atmosferiyle gözünüzün önüne gelir. Roman kahramanlarının yaşadıkları ev ama özellikle cinayet sahnesinin gerçekleştiği atmosferde <i>Karamazov Kardeşler</i>’i okurken gözümün önüne gelen bir takım görüntülerin peşine düştüm, onları bulmaya çalıştım. Karanlık oluşu, dışarıyla ilişkilerin az oluşu, öyle bir esinlenme oldu, ayrıca mesele itibariyle bana Dostoyevski’den de izler hissettirdi.<b> <br/><br/>Festivallerde ilk filmlerini çekmeye başlayan yönetmenlerin filmleri öne çıkmaya başladı, sizin film çekmeye başladığınız ortamla şimdiki ortamı nasıl değerlendiriyorsunuz?</b> <br/><br/>Tabii şöyle net bir durum var benim gözlediğim, bir defa benim ilk filmlerimi çektiğim zamanda ki bu daha yeni yeni biten bir şey, ciddi bir kast vardı sinemada, gerçi festivaller ne kadar hak, adalet aranacak yerlerdir ki benim öyle bir beklentim hiçbir zaman olmadı zaten ama ciddi bir kast vardı. Bu kast ilk filmlere takınılan zalimlik ben ve bizim kuşağın sonunda kırılmaya başladı ve bir genç sinema duygusu yaratıldı, bu işe yaradı, yeni gelen kuşağa da daha dikkatli bakılmasını ve daha eşit muamele yapılmasını sağladı. Hatta zaman zaman biraz filmin kendisinin de önüne geçiyordu bu, genç insanlar, ilk filmler genel bir olgudur ben hiç ilgilenmem. Yeni ya da eski kuşak beni ilgilendirmez benim için önemli olan filmin kendisidir. Amerikan sineması dışında özellikle Türkiye, Avrupa sinemasında da böyledir, mesele daha büyük, daha görkemli anlatılıyormuş gibi bir tribe girildiği için kavramlar öne çıkarılır, öznenin kendisi de unutulur. İlk filmler, genç sinemacılar meselesinin de böyle bir hale geldiğini düşünüyorum, önemli olan filmdir. Mesela <i>Sonbahar</i> bir ilk filmdir ama benim için son yıllardaki en iyi filmdir, Reha Erdem’in filmleri, ki Reha Erdem de benim kuşağımdan bir sinemacı, onun filmlerine baktığımız zaman da birçok ilk filmin değeri kalmayabilir. Tek tek filmler dururken bu tür kavramları öne çıkarmamak lazım. </p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/8340.htm), [web.archive.org (arşiv bağlantısı)](http://web.archive.org/web/20100120224204/http://taraf.com.tr:80/makale/8340.htm)
