# Hey gidi Düttürü Dünya

*Janet Barış 24.12.2009*

<div class="yazi">Ölüm bir kitap gibi başucumuzda durmaya başladı bugünlerde. Gölge gibi takip ediyor birbirini. Daha Ahmet Uluçay’ı kaybedişimizin üzerinden çok geçmeden değerli bir yönetmeni, Zeki Ökten’i kaybettik. Bu yüzden sinema dünyası buruk, ölüm haberleri artarda geldikçe soğuk kış günlerinde buğulu bir camın ardından izlemeye başladık filmleri. Zeki Ökten gibi yönetmenlerle kolay kolay karşılaşılmıyor. Ökten, Türk sinema tarihi açısından çok değerli bir yönetmendi, sinema tarihini var eden, oluşturan yönetmenlerden biri. En hatırda kalan yapımları kuşkusuz Cannes, Berlin gibi film festivallerinden ödüllerle dönmüş olan <i>Sürü</i> ile <i>Düşman</i>. Onun dışında <i>Faize Hücum</i>, <i>Askerin Dönüşü</i>, <i>Ses</i> ve <i>Pehlivan</i> gibi filmlerle de hep anılacak bir yönetmen. <br/><br/>Geçtiğimiz hafta Semih Kaplanoğlu’nun üçlemesinin son filmi <i>Bal</i>’ın Berlin’de yarışacağını öğrendik ve çok sevindik. Birçok yönetmen Cannes’da Berlin’de yarışıyor artık, Zeki Ökten Türk sinemasının dışa açılmasını sağlayan öncü yönetmenlerden biri. Ökten, Yılmaz Güney gibi isimler önden gidip kapılar araladılar. Zeki Ökten’in Yılmaz Güney çizgisinde ilerleyerek yarattığı kendine özgü sineması toplumsal gerçekliğin izinden giderek gelişir. Bütün bu dramatik tarafının yanında derin bir mizah barındırır. Türk sinemasına en önemli katkılarından biri Kemal Sunal gibi sadece komedi ile anılan bir oyuncudan, dramatik bir oyuncu kumaşı çıkarabilmesi. Ökten bunu o kadar iyi yaptı ki, <i>Kapıcılar Kralı</i>, <i>Çöpçüler Kralı</i> gibi içerisinde ince bir mizah barındıran toplumsal gerçekçi filmler çıktı ortaya. Ezen ile ezilen arasındaki çelişkileri gösterirken toplumun sevdiği, tanıdığı bir oyuncu ile Kemal Sunal’la çalışarak seyirci tarafından algılanan gerçekliğin tezahürünü değiştirdi. Yoksulluk kimi zaman kapıcı, kimi zaman çöpçü, kimi zaman ise bir müzisyen üzerinden hayat buldu Ökten’in kamerasında; ama gerçekti hepsi, sahteliği yoktu. <br/><br/>Zeki Ökten’in Kemal Sunal’la çalıştığı filmleri içerisinde en akıllara kazınan ise <i>Düttürü Dünya</i> sanırım. Yoksulluğun estetiği ancak bu kadar güzel yansıtılabilir kameraya. <i>Düttürü Dünya</i>’da Ankara’da bir gecekondu mahallesinde geceleri gazinoda klarnet çalarak ailesini geçindirmeye çalışan bir adamın dokunaklı öyküsü anlatılır. Karısı, otistik oğlu, üniversiteye giden kızı ile bir de küçük kızına bakmak zorunda olan Mehmet, gündüz çalıştığı işlerde dikiş tutturamaz bir türlü. Gazinodan kazandığı da geçinmesine yetmez. Yoksulluk dizboyunu geçerken hayata tutunmaya çalışırlar bir yerinden ama nereye tutunsalar olmaz. İşini bilen kayınbiraderinin evin en küçük kızına verdiği tek bir mandalinayı ailecek bölüştükleri sahne Türk sinema tarihinin en hüzünlü sahnelerinden biridir. <br/><br/>Son dönemlerde ise 2002 yapımı <i>Gülüm</i>, 2006 tarihli <i>Çinliler Geliyor</i> ile hatırlıyoruz ustayı. Son filmleri diğerleri kadar ilgi görmedi, ya da bir Zeki Ökten ustalığını gösterecek öneme sahip değildi, ama bunlar önemli değil. Zeki Ökten’in <i>Sürü</i>’sü, <i>Düşman</i>’ı, <i>Düttürü Dünya</i>’sı bir ömre yeter. Uğur Vardan, Özcan Alper’in <i>Sonbahar</i> filmi için “Bir ömre bir <i>Sonbahar</i> yeter” diye bir başlık atmıştı. Özcan Alper bir daha böyle bir film çekmese ne olurdu. Zeki Ökten bir ömre yetecek birçok film bırakan yönetmenlerden biri. Kendisiyle tanışamayanlardanım ama hep mütevazı olduğu söyleniyor ustanın. Galiba bu da işin önemli bir parçası, hayat duruşu olan sağlam insanlardan biri olduğu anlaşılabiliyor sadece filmlerine bile bakıldığında. <br/><br/>Az bulunur, nadir yönetmenlerimizi arka arkaya yitirdik. Yeni Türk sineması Zeki Ökten gibi yönetmenlerin kamerasıyla evrildi. Gidenin yeri kolay kolay dolmaz ama özellikle son yıllarda, yurtdışındaki festivallerden ödüllerle dönen özenli yapımlar Zeki Ökten gibi yönetmenlerin yetiştiğinin bir göstergesi. En azından umut ölümün ‘heryerde’liğini öldürüyor. Hayat herkes için bir yerde duracak nasılsa, önemli olan gidenlerin ardında bıraktıklarının ne kadar kalıcı olduğu ve her daim hatırlanacağı. 
              </div>

Kaynak: [taraf.com.tr](http://taraf.com.tr:80/makale/9202.htm), [web.archive.org (arşiv bağlantısı)](http://web.archive.org/web/20100323195257/http://taraf.com.tr:80/makale/9202.htm)
