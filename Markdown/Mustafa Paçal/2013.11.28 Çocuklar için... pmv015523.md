# Çocuklar için...

*Mustafa Paçal 28.11.2013*

<div class="yazi"><p>Türkiye’nin çocukları üzerine konuşulacak çok konu ve sorunlar var.</p>
<p>Ancak yüreğimi en çok <b>doğum sonrası bebek ölümleri</b> sızlatır.</p>
<p>Türkiye’de doğumdan sonraki ilk bir yıl içindeki bebek ölümleri, yıllık, her bin bebekte 5,3’tür.</p>
<p>Türkiye, bu hâliyle 186 ülke arasında 133. sırada bulunmaktadır.</p>
<p>Dünyada en fazla bebek ölümleri binde 66,6 ile <b>Afganistan</b>’da, en düşük ise 1,9 ile <b>İzlanda</b> ve <b>Singapur</b>’da olmaktadır.</p>
<p>AB ortalaması ise binde 2 civarında bulunmaktadır.</p>
<p><b><br/>Çocuk sorunları</b>yla ilgili duruma baktığımızda ise.</p>
<p>Çocuklara ilişkin küresel göstergeler, bizi bebek ölümlerinden daha da sorunlu bir tablo ile karşı karşıya bırakıyor. </p>
<p>Savaşlar, iklim değişikliğine bağlı çevre sorunları, yoksulluk, göç ve ekonomik kriz gibi sorunların sosyal sonuçlarına bakıldığında en fazla bedel ödeyenlerin başında çocukları ve tabii kadınları da görüyoruz.</p>
<p>Hemen burnumuzun dibindeki <b>Suriye</b>’de, sürmekte olan <b>iç savaşta ölen yüz elli bin insanın en az dörtte birini maalesef çocuk ölümleri oluşturuyor</b>.</p>
<p>Ekonomik kriz, yoksullaşma ve göç bağlamında soruna baktığımızda ise yine çocukları ve yanı sıra kadınları en mağdur olanların başında bulursunuz.</p>
<p>Ülkemizde ise Kürt sorununun yarattığı savaş ortamının doğal sonucu olarak ortaya çıkan bölgesel yoksulluk ve göç sorununun en çok bedelini, canları ve kanları ile yine bizim çocuklarımız ödemiş oldu.</p>
<p>Bugün gerek bölgeler arası gelişmişlik farkı olsun ve gerekse yoksulluk, işsizlik sorunu olsun Kürt illeri ve benzer diğer illerimiz, ortak kaderi paylaşmakta ve ağır sosyal bedeller ödemektedirler.</p>
<p>Bu ödenen sosyal bedellerden biri ve en önemlisi de <b>çocuk işçiliği</b> sorundur. </p>
<p>Genel olarak yoksulluğa bağlı nedenlerle ortaya çıkan çocuk işçiliğinin, ülkemizde geçmiş yıllara göre nispeten azaldığını söylesek bile, 6-16 yaş grubunda bulunan yaklaşık on yedi milyon çocuğun yüzde 6’sının ekonomik bir faaliyet içinde olduğunu görüyoruz.</p>
<p>Bunun anlamı, bir milyondan fazla çocuk çalışıyor demektir.</p>
<p>Bu çalışan çocukların neredeyse yarısı tarım sektöründe çalışmaktadır.</p>
<p>Özellikle mevsimlik gezici işçi olarak çalışan bu çocukların eğitim ve sağlık sorunları en başta bilinen sorunları oluşturmaktadır.</p>
<p>Çocuklar için bir diğer çalışma alanı ise KOBİ’ler. Özellikle montaja dayalı sanayi işletmelerinde istihdam edilen bu çocuklar da her türlü sosyal haktan mahrum durumda bulunmaktadır.</p>
<p>Türkiye, çocuk işçiliğinin önlenmesi için <b>BM Çocuk Hakları Sözleşmesi</b>’ni kabul etmesinin yanı sıra, <b>ILO</b>’nun 138 sayılı “<b>Asgari Yaş Sözleşmesi</b>” ile 182 sayılı “<b>Çocuk İşçiliğinin En Kötü Biçimlerinin Önlenmesi Sözleşmesi</b>”ni kabul ederek yasal ve hukuki bir altyapıya sahip olmasına rağmen, bu alanda yoğun bir idari ve kamu denetimi sorunu yaşamaktadır.</p>
<p>Dünyada ise çocuk işçiliği, ILO araştırmalarına göre, 5-14 yaş grubunda iki yüz elli milyon çalışan çocuğun bulunduğunu ve 12-17 yaş grubunda ise iki yüz seksen üç milyon çocuğun çalıştıkları için okula gidemediğini ortaya koymaktadır.</p>
<p>Özellikle gelişmemiş ve gelişmekte olan ülkelerde sık rastlanan çocuk işçiliğinin önlenmesi için BM Çocuk Hakları Sözleşmesi’ni (ÇHS), Türkiye dâhil dünyada 193 ülke imzalamış olduğu hâlde sorunun önüne henüz geçilebilmiş değildir. </p>
<p>Bilindiği üzere 20 Kasım 1989 tarihi, BM Genel Kurulu’nun, ÇHS’yi kabul ettiği tarihtir. Bu gün, <b>Dünya Çocuk Hakları Günü</b> olarak, çeşitli etkinliklerle anılır.</p>
<p>Bizde de geçtiğimiz hafta bu gün anıldı.</p>
<p>Bu günlerin sadece anma günleri olmanın yanı sıra, sorunun çözümü için eylem günleri de olması oldukça önemli gözüküyor.</p>
<p>Yani bu iş çocuk oyuncağı değil...</p><b>
<p><br/>mustafapacal34@gmail.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/mustafa-pacal/makale-cocuklar-icin.htm), [web.archive.org (arşiv bağlantısı)](http://web.archive.org/web/20131130033457/http://www.taraf.com.tr:80/mustafa-pacal/makale-cocuklar-icin.htm)
