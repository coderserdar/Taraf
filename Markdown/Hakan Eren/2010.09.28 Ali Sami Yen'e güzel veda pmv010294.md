# Ali Sami Yen’e güzel veda

*Hakan Eren 28.09.2010*

<div class="yazi"><p>Fenerbahçe, Ali Sami Yen'deki son maçına tesadüf bu ya, genelde olduğu üzere yine kötü bir durumda çıkıyordu. Olası bir puan kaybında daha altıncı haftada sarı-lacivertli oyuncular "önümüzdeki maçlara bakacağız" klişesi yerine rahatlıkla "önümüzdeki sezonlara bakacağız" açıklaması yapabilirlerdi. Bu durumlarda büyük takımların maçı kazanması olağandı da rakip üç puana nefes gibi ihtiyaç duyan Kasımpaşa ve onların da antrenörü, her maç rakip Fenerbahçe olsa Real Madrid'den teklif alacak Yılmaz Vural olunca işin rengi değişiyordu.</p>
<p>Bir de forma renginde sınır tanımayan Kasımpaşa, 6'daki ilk atağında Şahin ile golü bulunca işin artık şakası kalmamıştı. Ama Volkan işin ciddiyetin anlamamıştı. 14'te ceza sahasında çalımlamaya çalıştığı Ersen Martin'e çarpan top auta gitti. Böylece Volkan'ın da Fenerbahçe kariyeri bitmedi. Ersen bu sefer 15'de kendi ceza sahasında son hafta olsa derdini Marko Paşa'ya bile anlatamayacağı bir şekilde topu elleyip penaltı yapınca Alex'e durumu eşitlemek kaldı.</p>
<p>Maç bu dakikadan sonra freni tutmayan kamyon gibiydi. Orta sahayı geçen rakip kaleci ile buluşuyordu. 21'de Emre haftanın mükemmel gollerine bir yenisi ekleyip sarı-lacivertlileri öne geçirdi. 24'te Fenerbahçe'nin en iyisi Dia'nın getirdiği topta Niang formaliteyi tamamlayıp farkı ikiye çıkardı. 26'da Kasımpaşa'nın organize atağında topu önünde bulan Ersen maçı tekrar ortaya getirdi. Devrenin geri kalanında da pozisyonların arkası kesilmedi ama takımlar santra yapmaktan yorulmuş olduğundan yenisini yapan çıkmadı. İkinci yarıda Aykut Kocaman, Bilica ile Santos'un yerine Yobo ile Caner'i koyarken, karşılaşma da normal bir Süper Lig maçı kıvamına gelmişti. Pozisyonsuz dakikaların ardından 64'te Kasımpaşalı oyuncular Nuri Alço'nun ikram ettiği gazozu içmiş gibi uyuyunca önce Alex, Dia'yı gördü onun pasında da Niang fileleri havalandırdı. 83'de Şahin'in şutu direkte patlayınca Kasımpaşa'nın umutlanma şansı kalmadı. 90'da ise Alex'in pasında Niang skoru beşledi, uzatmada ise Alex sonucu 6-2 olarak belirledi. Ali Sami Yen'e galibiyetle veda eden Fenerbahçe'nin lig için umutlanıp umutlanamayacağını görmek için 'önümüzdeki maçlara' bakacağız.</p></div>

Kaynak: [taraf.com.tr](http://www.taraf.com.tr:80/hakan-eren/makale-ali-sami-yen-e-guzel-veda.htm), [web.archive.org (arşiv bağlantısı)](http://web.archive.org/web/20100929154905/http://www.taraf.com.tr:80/hakan-eren/makale-ali-sami-yen-e-guzel-veda.htm)
