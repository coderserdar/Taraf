# Sol ayaklı penaltıcılar ve Guti

*Fatih Uraz 13.11.2010*

<div class="yazi"><p>Futbol sahnesinde kimi hareketler kimilerine göre daha zordur ya da kolaydır, kişiden kişiye değişir; ancak öyle bir enstantane vardır ki aynı anda hem zordur hem kolay; işte onun adı penaltıdır.</p>
<p>11 metre noktasına topu koyduktan sonra 7 metre 32 cm’lik kale önünde hakemin düdüğünü beklerken kendisine yiyecekmiş gibi bakan, düşmanca bakışlar fırlatan kalecinin varlığına rağmen, meşin yuvarlağı ağlarla buluşturmak kolay diyenin aklına şaşarız.</p>
<p>Elbette penaltı atışının çiklet çiğnemek, su içmek kadar kolay olduğu anlar yok değildir. Neticenin önemli olmadığı ya da aradaki farkın kapanmasının mümkün olamayacağı maçlarda penaltı atmaktan kolay ne olabilir ki! Öyle anlarda topa yavaş da gelebilirsiniz hızlı da, topuğunuzu da kullanabilirsiniz ayakkabınızın burnunu da; yetmedi 1976 finalinde Panenka’nın Maier’a attığı şiir gibi penaltıyı dahi kopyalayabilirsiniz.</p>
<p>Ancak bir farkla geride olduğunuz ya da atbaşı giden bir maçta, üstelik de şampiyonluğu, küme düşmeyi belirleyecek bir mücadelede bırakın gırgır geçmeyi, sıkıyorsa risk alın da görelim cesaretinizin derecesini! </p>
<p>2010 Dünya Kupası’nda Paraguay-İspanya çeyrek final mücadelesi 0-0 devam ederken Paraguay’lı Cardozo’nun takımının kazandığı penaltıyı kullanmadan önceki yüz hatlarına dikkat etmiş olsanız, ne demek istediğimizi daha iyi anlardınız! Cardozo’nun sanki dünyayla irtibatı kesilmişti ve Azrail karşısında ecel terleri döküyor gibiydi. Normalde penaltı atışlarının hakkını veren bir futbolcu olmasına karşın Paraguay’ın tarihinde ilk kez yarı finale çıkma şansının ağırlığı altında ezildi ve Casillas’ın sol köşeye neredeyse dört saat önce gidip kamp kurduğunun farkına varamadı. </p>
<p>Dahası unutulmasın ki kalecinin her türlü riski alabilmek gibi bir lüksü de vardır, oysaki atışı kullanan oyuncu bazen toptan başka hiçbir şeye bakamayacak kadar gerilim altında kalabilmektedir. O zaman şöyle bir değerlendirme pek yanlış olmayacaktır; <b>kalecinin penaltı oluşumuna yol açan bir hatası olmadıktan sonra zor durumda olan kaleci değil oyuncudur</b>. Bunun tek istisnası dediğimiz gibi kalecinin gereksiz bir biçimde sebep olduğu penaltıdır çünkü o noktada kalecinin rahat olabilmesi imkânsızdır.</p>
<p>Teknik kapasitesi yüksek oyuncuların penaltı vuruşlarında hünerli olmadığı konusu öteden beri tartışma konusu yapılmıştır. <b>Maradona, Deyna, Beckenbauer gibi süper starların kaçırdığı penaltılar hâlâ hafızalarda</b>; ne var ki <b>Platini, Rensenbrink, Baggio gibi usta ayakların yüksek penaltı averajı da halen anılarda sıcaklığını muhafaza ediyor</b>. Breithner gibi penaltı kullanmaktan asla vazgeçmeyen ama bir maçta iki penaltıyı bile kaleciye teslim eden yıldızlar da elbette var. <b>Penaltının kralı Panenka</b>’ya Prag’da seneler önce. <b>“Hiç penaltı kaçırdın mı?”</b> dediğimizde aldığımız cevap ilginçti; <b>“Önemli maçlarda hayır!”</b> Platini gibi duran toplarda efsaneleşmiş bir isim bile hem de dünya kupasında topu dağlara taşlara yolladıysa varın gerisini siz tahayyül edin.</p>
<p>Avrupa Gol Kralı tacını giymiş oyuncumuz lig maçlarında penaltı atışlarını gayet güzel kullanırdı. Ne kadar ilginçtir ki milli takım forması altında hatırlayabildiğimiz kadarıyla Polonya, Romanya, İzlanda, Macaristan maçlarında topu 11 metre noktasının üzerine dört kez dikti ve sadece bir gol kaydına muvaffak olabildi.<br/><br/><b>Sol ayaklı oyuncular iyi penaltı atamaz diyenlere</b>yse, her 10 sağlak oyuncuya bir solak oyuncu düştüğü gerçeğini hatırlattıktan sonra dışarıda <b>Rensenbrink’i</b> içerde <b>Alex’i örnek verebiliriz</b>. Sol ayaklı oyuncuların genellikle kalecinin sol köşesini tercih ettiği konusu da netameli bir konu. Yeryüzünde kalecinin hem sağına hem soluna aynı ustalıkla penaltı atabilen bir ismi biz ne duyduk ne de gördük. Elbette kalenin iki köşesini de kullanan oyuncular yok değil ama bizim anlatmak istediğimiz husus o değil ki; biz aynı hünerle topu hem sağ hem sol köşeye göndermekten bahsediyoruz. Topun sağa, sola ya da ortaya gideceği hususu solaklık, sağlaklık ile değil topa geliş açısı, sürat, vuruş hüneri, içinde bulunulan psikoloji ile yakından alakalıdır.</p>
<p>Zidane gibi dev bir oyuncu dahi kullandığı penaltıların hemen hepsinde topu kalecilerin sağına yolladı. Aklımızda kalan tek istisna 2006 Dünya Kupası finalinde topu kalenin ortasına yolladığı maç, ve dünyanın en iyi kalecisi olmasına karşın o muazzam reaksiyonlarını penaltı atışlarına taşımayı bir türlü becerememiş Buffon vardı. Kalecinin penaltı mazisinin kıymeti harbiyesine de iki kelam edelim yeri gelmişken. 1990 Dünya Kupası finalinde Almanya, Arjantin’i Brehme’nin kalecinin sağına yolladığı penaltıyla geçerken topun başında Matthaeus’u görmeyenler şaşırmıştı. Sonraları Matthaeus diyecekti ki “Goigochea’nın solu çok kuvvetli olduğundan topu onun sağına daha iyi atacak Brehme’ye verdim.”<br/><br/><b>Guti, son derece klas bir oyuncu olmasına karşın iyi bir penaltıcı değil</b>; Türkiye’de bundan önce kullandığı penaltıya da kaleci müdahale etmiş ama golü engelleyememişti. <b>Vücut diliyle kopya vermesi bir yana vuruşunun şiddeti de düşük</b>, yani kurnaz avcı değil, oysa sakinliği ona avantaj <br/>getiriyor olmalıydı.<br/><br/><b>fatihuraz@yahoo.com</b></p></div>

Kaynak: [taraf.com.tr](http://www.taraf.com.tr:80/fatih-uraz/makale-sol-ayakli-penalticilar-ve-guti.htm), [web.archive.org (arşiv bağlantısı)](http://web.archive.org/web/20101114122653/http://www.taraf.com.tr:80/fatih-uraz/makale-sol-ayakli-penalticilar-ve-guti.htm)
